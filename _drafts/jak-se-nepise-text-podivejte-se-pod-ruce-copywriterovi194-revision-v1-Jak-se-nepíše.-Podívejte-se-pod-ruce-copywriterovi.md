---
id: 198
title: Jak se nepíše. Podívejte se pod ruce copywriterovi
date: 2012-02-24T20:15:38+01:00
author: Martin Malý
layout: revision
guid: http://www.misantrop.info/194-revision-4/
permalink: /194-revision-v1/
---
Když mi v týdnu poslala slečna Sibiřanka odkaz na [článek s velmi podobným názvem](http://dictum.cz/jak-se-pise-headline-podivejte-se-pod-ruce-copywriterovi/), položila k tomu sugestivní otázku: _Co na to říkáš?_ A já byl na rozpacích: Psal to její kamarád, nebo jí mohu odpovědět po pravdě, co na to říkám?

<!--more-->

Po pravdě je ten text ([Jak se píše headline? Podívejte se pod ruce copywriterovi](http://dictum.cz/jak-se-pise-headline-podivejte-se-pod-ruce-copywriterovi/), autor Marcel Kupka) z mého pohledu špatný (_redakčně upraveno_). Já vím, je to přeci blogpost, a komu je co do toho, jak si kdo píše&#8230; Jasně. Jenže mně nedalo to spojení a výzva &#8222;pojďte se podívat, jak pracuje copywriter&#8220;, protože ten článek je naprosto krystalická ukázka toho, jak by pracovat neměl. Ale kritizovat umí každý, ovšem chce to konstruktivní kritiku, soudruzi! Tak tedy budu konstruktivní.

Předesílám, že neznám práci Marcela Kupky a nehodnotím ho jako copywritera. Hodnotím jen ten jeden konkrétní článek, a jsem si vědom, že autor třeba &#8222;neměl svůj den&#8220;. A rovnou přiznávám, že bych o článku nevěděl, nebýt Sibiřanky, a že bych neměl potřebu ho komentovat, kdyby nebyl &#8222;o psaní textů&#8220;. Právě z hlediska &#8222;psaní textů&#8220; je ten článek tak špatný, že může sloužit jako ukázka elementárních chyb. Největší chyby, které bych rád demonstroval, jsou: 1. neadekvátní výrazové prostředky, 2. nedostatky ve stylistice, 3. Floskule a klišé.

Pominu vzhled. Text, rozlomený do tak úzkého sloupce, se prostě špatně čte, i kdyby ho napsal Čapek.

> Nadpis. Titulek. Headline. Krátký, úderný, hutný text, několik slov, která prozradí tolik, aby zaujala, ale zase ne tolik, aby odradila od čtení dalšího textu.

Začátek je ostrý, rychlý, vzbuzuje dojem záplavy informací a slovního přetlaku, co musí z mozku ven. _Trošku to připomíná. Reportáže. Které pro TV Nova. Točil. Jantuna!_ Proč?

Článek samotný je o činnosti klidné, neakční, tiché, téměř kontemplativní. Máte dojem, že copywriter ze sebe chrlí slova, nebo že spíš sedí, cumlá doutník / whisky / tužku tvrdosti HB a nanejvýš si něco mumlá? Bé je správně, jak se čtenář dokonce dozví v dalším textu. Tak proč, u všech všudy, začátek jak u sportovního přenosu?!

> **Podklady, nápad, trpělivost. Tři kroky k dobrému titulku**  
> Prodejní nabídka, blogspot nebo třeba právě recenze. Aby titulek stál za to, je třeba ujít tři kroky. Nejlépe tak, jak jdou za sebou.

Jsme u třetího odstavce a pomyslný bodycount pro padlé věty ukazuje trojku. Zatím autor spáchal tři věty bez přísudku. Takové věty zase (proč?) navozují dojem pádivého, neurotického toku myšlenek, ovšem zároveň dělají z textu trošku prezentaci v Powerpointu, trošku komunikaci pralidí: &#8222;_Tam. Maso! Mamut mamut!_&#8220;

Slovesa jsou vývojově mladá slova, dlouho je lidé k dorozumívání nepotřebovali, a proto rozumíme větám, kde slovesa chybí. Když je potřeba něco vypustit (třeba kvůli počtu znaků v SMSce), vypouštíme nejdřív slovesa být, mít, jít a podobná. Totéž v prezentacích &#8211; tam si vystačíme se seznamem, odrážkami a jmény; slovesa dodá prezentátor. Ale v souvislém textu to má jednoznačnou stylistickou funkci, a navíc je to jen slohové koření, proto opatrně!

Upřímně: &#8222;_Prodejní nabídka, blogspot nebo třeba právě recenze._&#8220; &#8211; Co s nima má být? Budiž, v prvním odstavci to ještě prominu. Pak se stejný trik zopakuje v mezititulku, a bezprostředně poté v textu. Zatím třikrát, počítáme dál.

Tvrzení &#8222;_(ujít tři kroky) nejlépe tak, jak jdou za sebou_&#8220; je úžasné. Jak se říká &#8222;to by němej neřek&#8217;&#8230;&#8220; Je to slovní vata, která by měla z textu vypadnout už při prvním čtení.

> Podklady jsou základem. Dobrý copywriter chce od klienta dobré podklady, ještě lepší copywriter si podklady od klienta umí dát do souvislosti s podklady, které získá sám

Opravdu? _Podklady jsou základem, příklady výkladem, náklady rozkladů odkladů úkladem._ Laciná ironie, já vím, ale tady není o čem diskutovat. Napsat čtyřikrát _podklady_ a jednou _základy_ hned takhle po sobě je hrubý stylistický kopanec. Na to, abyste ho udělali schválně, musíte mít _stylistické koule_, musí být jasné, že jste tak základní pravidlo porušili z nějakého důvodu, a výsledkem je ladný skok za hranice obvyklého. Ovšem tady není nic, co by to vysvětlovalo. Je to prostě jen samoúčelně porušené pravidlo, hrubá chyba.

> Podklady načteny, vstřebány. Je čas na další krok. Tím je Nápad s velkým N. A nápad, to už je copywriterská vyšší dívčí.  Nápad je o kreativitě.

Bodycount: 4; Otoman: 1 &#8222;Nápad je o kreativitě&#8220; je o nedostatečné kreativitě, a možná bych byl ještě tvrdší: je to znak lenosti, či přímo neschopnosti pracovat kreativně s mateřským jazykem.

> Samá teorie, že? Ale byla potřeba. Teď už skutečně výlet do mojí hlavy. Za vznikem titulku (&#8230;)

Bodycount: 7

> Spasitel je kniha.  Kniha, která vyjde, na kterou se čeká a o které se předpokládá, že bude bestsellerem. Základním materiálem, z něhož lze tedy načerpat podklady, je tedy… kniha.

Špatné, špatné, špatné&#8230; Spasitel je kniha, proto je základním materiálem podkladů (podklady!) kniha! Obrat s opakováním slova je sice dobrý, ale zase: pro jinou situaci.

> Jak recenzi na Spasitele pojmout? U recenze je těžké probudit zájem a přitom neprozradit děj. Obzvlášť u detektivky. Nejdůležitější je zajímavý titulek a první odstavec. Kdo se přes tyhle dva body dostane, pravděpodobně dočte až do konce. Kdo ne, toho jsme ztratili. Přemýšlel jsem – jak Spasitele pojmout?

Autor si klade stejnou řečnickou otázku hnedle dvakrát, dokonce v jednom odstavci. I pro řečnické otázky platí to o _koření_. Méně je více; takhle to působí jako _zasypané Vegetou a zalité sojovkou, jestli mi rozumíte&#8230; Obrmňamka._

> A pak jsem otevřel zápisník a narazil na název filmu Když Harry potkal Sally, který jsem si před časem uložil (ten název). A Nápad byl tady. Když Harry potkal Sally je příběh o lásce. Romantika, při které tečou slzy proudem.

Bodycount: 8.

> Když ale potká Harry Spasitele (a teď budu sám sebe citovat) _„… Když ale Harry potká Spasitele, je to o něčem docela jiném. O znovu probuzené nenávisti. O naději, že zítra bude líp než dneska a ještě líp než včera. O tom, že za dávné hříchy se musí zaplatit. I když se nechce. I když to setsakra bolí.“_ 

A vo tom to je! Bodycount: (rozbitý); Otoman: 5

> Nápad, který stál za to, aby byl rozvíjen, byl tady. (&#8230;) Ke slovu přišla trpělivost a několik cigaret. Přibližně šest verzí textu pohltila klávesa delete. Když jsem vycítil, že to klaplo, přestal jsem. A jak jsem vycítil, že je to „tak akorát“? No, prostě jsem to vycítil.

Trpný rod je ozdoba každého textu, vo tym žádná. Četl jsem &#8222;_přibližně šest verzí textilu pohltila klávesa delete_&#8220; a nepřipadalo mi to ani trochu divné. Samozřejmě, &#8222;pohltila klávesa delete&#8220; je floskule; autor zde barevným obrazem vyjadřuje, že ten textil prostě zahodil. Celý odstavec uzavírá _rada za všechny drobný_ (třikrát &#8222;vycítil&#8220; ve třech větách po sobě je v ceně). Kdyby to bylo v kuchařce, tak tam stojí: &#8222;_Jak poznat, že je maso uvařené? No, to kuchař prostě pozná!_&#8220; Vítejte v dalším díle _Nahlížení Do Kuchyně Profesionálů_, nyní i s užitečnými radami za 99 centů!

> Poslední věc? Vyseparovat z prvního odstavce headline. Zkusil jsem cca 10 verzí. Nejvíc se mi líbila **Když Nesbo potkal Spasitele. Harry Hole. Kniha šestá**, ale tam chyběla ta asociace s názvem Když Harry potkal Sally. A na té asociaci jsem přitom svůj Nápad postavil.

Víte, připadá mi trochu zvláštní předpokládat, že čtenář ví, co je &#8222;Když Harry potkal Sally&#8220;, když sám autor o tom neměl ponětí a musel si to zapsat do notýsku. Jak tedy bude fungovat headline, založený na něčem, co čtenářům pravděpodobně nedojde? Ale to jen tak rýpu.

> Závěr na závěr
> 
> Co závěrem? Snad jen to, že psaní recenze se od copywritingu neliší.

Miroslav Holub kdysi v jednom textu psal o větě &#8222;Co říci závěrem?&#8220;, popřípadě &#8222;Co říci na závěr?&#8220; _(Než se k tomu dostanu, tak jen stručně: Třikrát &#8222;závěr&#8220; hned po sobě, bodycount +1.)_

Věta &#8222;Co říci závěrem?&#8220; je, podle Miroslava Holuba, takové zaškobrtnutí v textu. Autor ze sebe vychrlil všechno, co chtěl napsat, ale uvědomil si, že nemůže s psaním jen tak skončit. Přitom už řekl všechno, v hlavě mu už nic nezbylo. Koncentruje tedy veškeré své síly a z toho prázdna stvoří Ideový Vrchol díla, který uvede řečnickou otázkou: &#8222;_Co říci závěrem?_&#8220; Většina autorů si myslí, že tím ve čtenářích vzbudí dojem, že teprve teď mají co sdělit; ve skutečnosti si čtenář právě v tu chvíli říká: &#8222;Cože? On to _neví?_&#8220;

Jestli můžu radit, vyhněte se větě &#8222;Co říci na závěr?&#8220; Čtenář není debil a pozná, že následuje už jen &#8222;ééééééééé&#8230;.&#8220; zabalené tak, že vypadá, jako by souviselo s předchozím textem.

> Líbil se vám výlet do mojí hlavy? Pokud ano, znáte způsob mé práce. Zopakuji jej – podklady, nápad, trpělivost. Moře trpělivosti.

Líp bych to sám neřekl.

**Koupil jsem si pytel**  
**budu copywlitel!**

**PS (jak jistě tušíte): Poslal jsem vám postel!**