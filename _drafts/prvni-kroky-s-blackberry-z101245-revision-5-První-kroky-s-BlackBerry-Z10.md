---
id: 1252
title: První kroky s BlackBerry Z10
date: 2013-04-18T09:51:59+01:00
author: Martin Malý
layout: revision
guid: http://www.misantrop.info/1245-revision-5/
permalink: /1245-revision-5/
---
Jak se switchuje z Windows Phone 7.x a jaké jsou první dojmy?

<!--more-->

**Díky [ShopBlackBerry.cz](http://www.shopblackberry.cz/) za zapůjčení Z10.**

Včera odpoledne jsem ho vybalil z krabičky, vzal z Lumie 900 MicroSIM a na dva týdny bude teď Z10 můj hlavní telefon.

První dojem: Startuje stejně jako ostatní BB telefony, tj. pomalu. (Naštěstí další starty už jsou rychlejší.) Průvodce nastavil wifi, účty, ukázal jak přepínat aplikace &#8211; mám BB Playbook, tak jsem na gesta z okraje obrazovky zvyklý (a jsou, po pravdě, vysoce návyková). Pak jsem zadal svůj účet &#8211; jako první jsem použil Windows Live, kde mám synchronizované všechny kontakty z Lumie a svůj kalendář. Během chvíle se mi v Kontaktech objevily první jména. Trošku jsem byl rozladěn z toho, že jsem našel lidi, s nimiž jsem roky nemluvil, ale třeba můj nadřízený tam nebyl. Nakonec se ukázalo, že synchronizace je &#8222;eventually consistent&#8220; &#8211; dnes ráno už tam byli všichni.

Křest ohněm bylo přidání pracovního mailu &#8211; díky tomu, že admini použili &#8222;self-signed&#8220; SSL certifikát pro přístup k firemnímu Exchange, tak se mi na Windows Phone nepodařilo k mailu připojit (ani ten fígl s ručním nahráním certifikátu nepomohl). Z10 zaprotestovala, upozornila mě, jestli tedy chci i přes to připojit, já trval na svém &#8211; a bylo to! Funguje! Velké plus.

K synchronizaci mailů nepotřebujete už BIS ani BES, stačí běžný datový tarif. Další velké plus. Synchronizace s IMAP účtem (GMail apod.) bez problémů.

Při přechodu z jedné smartfonové platformy na druhou jsou vždy tři největší problémy: přenést kontakty, přenést data a přenést aplikace (lépe řečeno najít odpovídající náhradu). Kontakty byly vyřešené, jupí. Maily taky. Kalendáře taky. Fotky (Z10 umí pracovat s MicroSD kartou) zasynchronizovány přes kabel bez problému.

Aplikace. Hm. V základním nastavení je k dispozici poměrně slušná sada sociálních sítí: FB, Twitter, LinkedIn, FourSquare. Přihlásil jsem se na ně. Večer jsem zjistil, že synchronizace kontaktů je inteligentní a zachovala &#8222;slinkování&#8220; kontaktů na lidi v různých účtech. Plus. Velmi příjemně potěšilo, že systém má předinstalovaný Dropbox.

Mapy jsou nepoužitelné &#8211; &#8222;Pro vaši zemi nejsou momentálně k dispozici&#8220;. Naštěstí jsou v BB World (obdoba AppStore / Google Play / Marketplace) k dispozici mapy od Nokie.

WhatsApp funguje bez problémů.

Nejrůznější kalkulačky, kompasy, hodiny, počasí, to je standardní výbava, o tom nemá smysl psát.

Problém nastal s jízdními řády &#8211; na Lumii používám výborný CG Transit, na BB nejsou. Žádné. Podle Vojtěcha Dalekoreje z [ShopBlackBerry.cz](http://www.shopblackberry.cz/) na něčem už pracují, ale zatím nejsou.

Poslední aplikace, co mám na Lumii a používám, je Shazam / SoundHound. Na BB nejsou. Respektive jsou, ale v Androidí verzi. Totiž abyste rozuměli &#8211; Z10 umí (podobně jako Playbook) spustit Androidí aplikaci. Není to stoprocentní a perfektní, ale jde to. Tedy na Playbooku, na Z10 jsem měl zatím smůlu: Shazam ukáže černou obrazovku a nic. SoundHound poslouchá písničku a při odesílání na server se zhroutí. A co Instagram (jasně, Z10 dokáže spustit Instagram&#8230;)? Inu, s Instagramem se to má tak, že běží, ale já se na něj nedokážu přihlásit (ano, ani trik s resetem hesla přes FB nepomohl). Takže tady vítězí technika nad člověkem 3:0.

Včera se mi nepodařilo ani v nejmenším spustit videa z YouTube. Dnes už bez problémů. Řadím to do &#8222;podivných chyb&#8220;.

Tak, a co věci, co mě na WP7.x štvou neskutečně, jak je to s nima u BlackBerry Z10?

&#8222;Hledací&#8220; tlačítko není, a tam, kde je, tam dělá to, co byste čekali. Uffff&#8230; Z10 navíc nemá žádná &#8222;senzorová tlačítka&#8220; &#8211; má zapínací nahoře, tři na hlasitost + akci zprava, ale zepředu nic. Telefon odemknete gestem od spodního okraje nahoru, a když jsou potřeba nějaká tlačítka (Zpět apod.), objeví se na displeji. Podobně jako u Playbooku se nabídka (kontextové menu) vyvolává tažením od horního okraje.

Klávesnice QWERTZ (bože, tahle věc mě TAK rozčiluje!) &#8211; tak ta u Z10 není. Vůbec, klávesnice u Z10 je kapitola sama pro sebe. Jak mi víc vyhovují HW klávesnice a na dotykové si zvykám jen s největším odporem, tak mohu říct, že klávesnice u Z10 patří mezi to nejlepší. Proč?

Tak zaprvé &#8211; ten, kdo ji navrhoval, měl tolik fištrónu, že implementoval skvělou featuru: při zadávání hesla se nad třířádkovou QWERTY klávesnicí s písmenky objeví i číselná řada! Dě-ku-ji! Další výborná věc je dokončování slov. Téhle funkce jsem si všiml u PlayBooku &#8211; napovídá slova, co bych asi tak chtěl napsat, a kupodivu většinou správně. Chvíli jsem pátral, a je to opravdu tak, jak jsem předpokládal: prediktivní doplňování se učí! A zjevně se učí nejen z toho, co píšu já, ale i odjinud, protože jsem tuhle na PlayBooku napsal &#8222;Martin&#8220;, a predikce napověděla &#8222;Chodúr&#8220;. Nonekecej! (Radek Hulán doplňuje, že takovéhle doplňování má i WP8, nevím, nezkoušel jsem.)

Stejná predikce funguje i u Z10. Když píšete, objevují se vám návrhy slov a vy je můžete lehkým cvrnknutím &#8222;vyhodit&#8220; do textového pole. Pěkná věc, rychle si na ni zvyknete. Bohužel jsem ne zcela úplně pochopil funkci mezerníku &#8211; ten mi občas doplní úplně nějaké nesmyslné slovo, ještě nad tím podumám&#8230;

Ještě něco z prvních postřehů? No, snad jen to, že &#8222;flow&#8220; ovládání je docela příjemné a návykové.

Vyměním tedy WP za BB10? Ještě je příliš brzo na odpověď. Těch plusů je tam opravdu hodně, zatím jediný &#8222;dealbreaker&#8220; je právě ten Shazam a jízdní řády. Uvidíme. _Stay tuned&#8230;_