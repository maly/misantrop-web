---
id: 2839
title: Papaláš
date: 2017-04-11T14:33:18+01:00
author: Martin Malý
layout: revision
guid: http://www.misantrop.info/2837-revision-v1/
permalink: /2837-revision-v1/
---
(Psáno pro IHNED)

Na celé návštěvě čínského prezidenta je asi nejzajímavější fungování české policie. Služebné a nedůstojné.

Já vím, prošetří to, vyvodí důsledky… Chráněná osoba, ano… Ale není náhodou u chráněné osoby tím, co se chrání, její zdraví a život? Vypadá to, že se policie rozhodla chránit i její city, nebo co.

Nevím, jaký rozkaz byl vydán ani kdo ho vydal. Ale trošku znám mentalitu policisty, pro kterého je aktivista další z řady potížistů, jestli ne přímo “drbanů”, co narušuje pořádek a je lepší mu preventivně zahrozit, ať nedělá zbytečný rozruch a drama, nebo ať s tím jde aspoň někam jinam, nejlépe tam, kde nebude nikomu na očích. Fajn, asi bych se s tím dokázal lidsky ztotožnit.

S čím se ztotožnit nedokážu, to jsou některé formulace, které z úst policistů podle výpovědí přímých účastníků zazněly &#8211; a já nemám důvod jim nevěřit. Například historku o tom, že policisté řešili tibetskou vlajku naproti Hiltonu, a celou akci zarámovali slovy, že česká vlajka by nevadila. Nebo historku starokatolického kněze, který se skupinkou lidí věšel tibetské modlitební šňůrky a policista jim po perlustraci oznámil, ať si “to” sbalí a že “jestli to někde po Praze najdou, tak si pro ně přijedou domů.” Vstup Policie na akademickou půdu kvůli tibetské vlajce je pak pro mne naprosto za hranou.

Radek Kedroň ostře komentuje snahu Policie ČR v článku s jednoznačným titulkem: [Neumí najít ukradená auta, ale na vylepovače vlajek si troufá](http://www.lidovky.cz/kedron-ceska-policie-neumi-najit-ukradena-auta-ale-na-vylepovace-vlajek-si-troufa-gp7-/nazory.aspx?c=A160401_175429_ln_nazory_gib). Mně je na celé věci smutno z něčeho jiného. Totiž z plíživého návratu Policie coby ochránkyně “klidu na práci” a duševní vyrovnanosti vedoucích představitelů… Vrcholem absurdity je pro mne prohlášení karlovarské policejní mluvčí k perlustracím protestujících proti návštěvě Miloše Zemana. Stáli prý na ulici s transparenty, což není trestné (zatím), ale měli na nich nevhodná hesla. Při potyčce s příznivci Miloše Zemana policie zasáhla, ale příznivce nijak nekontrolovala, protože “se jedná o místní občany, které Policie zná”.

Asi je zbytečné psát, co mi podobné počínání a vyjadřování připomíná. Nemyslím si, že by přímo místa nejvyšší takovou politickou objednávku Policii dala, to spíš některý z vyšších představitelů pomýšlí na prebendy a kariérní postup a doufá, že jeho horlivost bude náležitě oceněna. Ale výsledek je stejný, a je mi z něj trochu úzko. Ani v těch osmdesátých letech vás totiž nikdo oficiálně nepopotahoval za účast na demonstraci nebo nějaký nápis. To vám esenbák řekl neoficiálně mimo protokol, oficiálně to bylo navlečené na něco úplně jiného, třeba na “útok na veřejného činitele” nebo “narušování pořádku”.

Byl bych velmi nerad, kdybych se dožil návratu podobných móresů, a budu velmi pečlivě sledovat, jestli se najde někdo s dostatečně velkým razítkem a odvahou, kdo jasně řekne, že Policie má zasahovat, řešit, pomáhat tam, kde jsou v ohrožení zájmy občanů, ne tam, kde je v ohrožení ego či duševní pohoda většího nebo menšího prezidenta.