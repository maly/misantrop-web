---
id: 1401
title: Život dobrmanův
date: 2013-08-20T08:57:09+01:00
author: Martin Malý
layout: post
guid: http://www.misantrop.info/?p=1401
permalink: /?p=1401
dsq_thread_id:
  - null
image: /wp-content/uploads/2013/08/072308184033-M.jpg
categories:
  - Nezařazené
---
Taková rekapitulace&#8230;

<!--more-->

[Bany z Borovanských lesů](http://www.dobermannpedigrees.nl/modules/pedigree/dog.php?id=169826) se narodila 5.4. 2003 jako bezejmenné druhé štěně z deseti Boně Modrému Jantaru a Ix Extra Moravákovi a prvních několik dnů byla známa jako &#8222;ta s červenou šňůrkou&#8220;.

[<img class="aligncenter size-full wp-image-1402" src="http://www.misantrop.info/wp-content/uploads/2013/08/p5070032.jpg" alt="OLYMPUS DIGITAL CAMERA" width="500" height="375" srcset="https://www.misantrop.info/wp-content/uploads/2013/08/p5070032.jpg 500w, https://www.misantrop.info/wp-content/uploads/2013/08/p5070032-200x150.jpg 200w" sizes="(max-width: 500px) 100vw, 500px" />](http://www.misantrop.info/wp-content/uploads/2013/08/p5070032.jpg)

&nbsp;

Když jsme si ji jeli vybrat, věřili jsme kynologickým příručkám: &#8222;Vyberte si štěně nebojácné, zvídavé, živé&#8230;&#8220; Bohužel žádná příručka už nedodá, že tyhle vlastnosti narostou úměrně s hmotností psa. Vybrali jsme si &#8222;tu s červenou šňůrkou&#8220;, která se velice srdnatě hlásila o jídlo, zkoumala celý kotec, prala se se starším bratrem (&#8222;ten se zelenou šňůrkou&#8220;), první si nás došla prohlídnout, a vůbec by z ní měli autoři příruček radost.

Pak nastal den, kdy jsme si pro štěňátko jeli. Její matka Bona po otevření kufru od auta skočila dovnitř a dala najevo touhu odjet. Nedivím se, těch deset štěňat jí muselo dát zabrat. Bonu jsme vyhnali, Bany jsme naložili a vyrazili z Borovan do Budějc. Po půl kilometru začal pes ječet. Od té doby ječela pokaždé, když byla v autě a zdálo se jí, že by už mohla vylézt a běhat po louce, dalších deset let.

Bany v novém domově zamířila ke koberci u gauče, počůrala ho a usnula. Bylo jasné, že bude spokojená.

První noc rozdala zcela jasně karty. Zatímco příručky tvrdily &#8222;Nechte psa spát samotného v jiné místnosti, ať si zvykne&#8220;, tak mě žena peskovala, že to nebohé zvíře trpí, kňučí, ječí &#8211; a že za to můžu já. Argumentoval jsem příručkou a žena přepnula: zvíře kňučí, ječí &#8211;  a trpí ona a sousedi! Nakonec šla psa konejšit.

Než jsme si psa pořídili, měli jsme jasno, že to bude fenka dobrmana. Dobrman je totiž úžasné plemeno s mnoha skvělými charakterovými rysy, a pokud se nenarodí &#8222;pes magor&#8220;, tak je to zlaté zvíře, které na sobě nechá dříví štípat a které za vámi půjde třeba do pekel (dokonce spíš do pekel než do koupelny). Navíc je to nádherné a elegantní zvíře, bystré a inteligentní&#8230; ehm&#8230; ehm! Taky jsme měli jasno, jak bude nastavená koexistence. Totiž, buď můžete psa mít, nebo můžete se psem žít. My jsme věděli, že chceme se psem žít, že to nebude doplněk bytu, ale člen rodiny. Občas se tedy někteří ksichtili, jako že &#8222;no tohle&#8230;&#8220;, ale mám ten dar, že mi názory jiných lidí starosti nedělají. A tak jsme začali žít ve třech.

[<img class="aligncenter size-full wp-image-1403" src="http://www.misantrop.info/wp-content/uploads/2013/08/p7050001.jpg" alt="OLYMPUS DIGITAL CAMERA" width="500" height="375" srcset="https://www.misantrop.info/wp-content/uploads/2013/08/p7050001.jpg 500w, https://www.misantrop.info/wp-content/uploads/2013/08/p7050001-200x150.jpg 200w" sizes="(max-width: 500px) 100vw, 500px" />](http://www.misantrop.info/wp-content/uploads/2013/08/p7050001.jpg)

Na první procházce v Krumlově jsme potkali nějakou výpravu. Lidi dělali &#8222;Jééé, to je krásný pejsek&#8220;, což ženu velmi těšilo, až do okamžiku, než jsme potkali mladý pár, který dodal: &#8222;Taky jsme takového měli!&#8220; Žena udržovala konverzaci: &#8222;A taky byl tak praštěnej a potřeštěnej?&#8220; &#8211; &#8222;Nojo,&#8220; odvětil pán. &#8222;Až do tří let!&#8220; Žena pak nápadně zmlkla. Než měla pesa třetí narozeniny, vzpomněli jsme si na &#8222;pána z Krumlova&#8220; ještě mnohokrát.

Aby pes nerostl jako dříví v lese, musel mít trénink. Základní povely (sedni, lehni&#8230;) pes pochopil velmi rychle. Během pár dnů se naučil chodit čůrat tam, kam měl. S tím problém nebyl. Trošku problém nastal v pubertě, ale to se nakonec srovnalo, i když to chvíli děsilo lidi okolo &#8211; ale co, kdo měl psa, tak ví, že vytřepání za kůži na krku možná vypadá děsivě, ale je velmi účinné. Chvíli jsme koketovali s různými cvičáky, a pak jsme dostali tip na [Magdalenu](http://www.koira.cz/). Dohodli jsme se, že jí psa svěříme na výcvik, který probíhá pět týdnů, během kterého ona psa pozná, pochopí, udělá si jeho &#8222;psychologický profil&#8220;, a pak hlavně všechno vysvětlí majitelům a naučí je, jak konkrétně s tímhle psem pracovat. Magda nám potvrdila, co jsme nejasně tušili, totiž že Bany je naprosto nezáludné a upřímné zvíře, inteligentní, ale s &#8222;hysterickým&#8220; rysem, kdy velká míra vzrušení způsobí, že pes nevnímá, nevidí, neslyší a dělá si to svoje. Magdě patří velký dík, že objevila a pojmenovala základní povahové rysy, výrazně nám to pomohlo. Navíc, když jsme zjistili, že se naše pesa snese s její smečkou bez problémů, tak jsme ji vozili přes celou republiku až k Ostravě na hlídání pokaždé, když jsme jeli na dovolenou. Vyplatilo se nám to &#8211; věděli jsme, že je o psa dobře postaráno a že nestrádá. Ostatně nám to pokaždé dokazovala &#8211; posledních pár kilometrů před cílem vždycky v autě nadšeně štěkala a ječela, pak po otevření kufru vystartovala ke smečce, kde se s ostatními psy vyštěkala, a za dvacet minut už spolu lítali a přetahovali se o hračky&#8230; Když jsme třeba po dvou týdnech pro psa přijeli, tak nás přiběhla k vratům přivítat, aby se neřeklo, ale pak zase odeběhla, protože měla někde rozjednanou nějakou neodkladnou psí záležitost.

První roky byla Bany &#8222;střelený dobrman&#8220;. Likvidovala boty, kytky i s květináčema, ohryzala Zogoflex (&#8222;nezničitelný míček pro psy, nerozkoušou ho!&#8220;), zlikvidovala golfový míček, rozkousala cokoli, na co přišla. Někdy kolem třetího roku se zklidnila, &#8222;zmoudřela&#8220;, a stala se z ní psí dáma. Hračky trhala s elegancí a z likvidace předmětů v domácnosti se přeorientovala na lov myší (chytila jednu jedinou, nevěděla co s ní, tak ji oslintala a vyplivla). Netrpěla žádnýma chorobama, úrazy se jí vyhýbaly, jen nesnášela, když jí někdo šahal na packy, to řvala, jako by ji na nože brali. Je taky pravda, že jsme se starali, aby nežrala lecjaký šunt, ale koukali jsme se na složení granulí, hledali, které budou vhodné pro jaké období z hlediska tvorby kostí, trávení atd. Takže měla krásnou lesklou srst, živý kukuč, zkrátka psí modelka. Až tedy na tu pravidelnou falešnou březost.

[<img class="aligncenter size-full wp-image-1404" src="http://www.misantrop.info/wp-content/uploads/2013/08/100_0545.jpg" alt="100_0545" width="500" height="375" srcset="https://www.misantrop.info/wp-content/uploads/2013/08/100_0545.jpg 500w, https://www.misantrop.info/wp-content/uploads/2013/08/100_0545-200x150.jpg 200w" sizes="(max-width: 500px) 100vw, 500px" />](http://www.misantrop.info/wp-content/uploads/2013/08/100_0545.jpg)

Každý pes získá časem mnoho přezdívek. Kromě různých zdrobnělin svého jména taky ty klasické psí: _Prevíte, Hajzlejeden, Bestie, Pocemkemně, Čoklemizernej_ a další. My jsme si udělali slovní hříčku _Dobrman &#8211; Bobrman_, a tak bylo nabíledni zkrátit to na &#8222;bobra&#8220;. Což vyvolalo spoustu společenských faux pas, když jsme se s ženou bavili o &#8222;bobrovi&#8220;&#8230; dovedete si představit, že.

Dobrman je opravdu inteligentní plemeno, a v tomto ohledu byla příroda k Bany štědrá. Zatímco běžný pes běží za klackem, přinese ho, běží za ním znovu, zase ho přinese, zase za ním běží&#8230;, tak Bany byla, pravděpodobně &#8222;po páníčcích&#8220;, v tomhle nekompromisní: &#8222;_Zahazuješ klacek? Už jsem ti ho jednou přinesla, tys ho zase zahodil, tak ho asi nechceš. Hm, okej, nechceš, tvůj problém, já ostatně vidím támhle v lese něco zajímavýho, takže se jdu podívat tam, a ty si tu s tím klackem dělej co chceš!_&#8220; (Ostatně i já mám v papírech od psychologa napsáno &#8222;odporuje autoritám&#8220;.)

Nebo: Sedni! _OK, sednu si._ Lehni! _OK, lehnu si._ Sedni! _OK, asi ses spletl, tak si zase sednu._ Lehni! _Cože? Ty nevíš co chceš&#8230;_ Lehni, slyšíš? Le-hni! _No tak jo, tak si teda lehnu._ Sedni! _Trhni si nohou, sedla jsem si, lehla jsem si, nic ti nebylo recht!_

Takového psa  je potřeba zaměstnat ne fyzickou prací, ale duševní činností. Intelektuální hrou. Hráli jsme tedy hru &#8222;Hledej pamlsky po bytě&#8220;, hru &#8222;přines hračku, kterou řekneme&#8220; (&#8222;Ne, to není míček. Přines míček!&#8220;) a trénovali jsme &#8222;tance se psem&#8220;, tedy podávání packy na gesto, couvání, točení dokola, obíhání, probíhání mezi nohama, válení sudů&#8230; Bany to bavilo, snad proto, že to byla pestrá činnost.

Život s Bany rozhodně nebyl nudný. Buď něco prováděla, takže jsme měli co řešit, nebo nám to vynahrazovala příkladným chováním. Někdy jsme se i dost pobavili &#8211; většinou, proč to nepřiznat, &#8222;na psí účet&#8220;, když jsme pesu zlobili a škádlili, nebo když se prostě projevila jako truhlík. Třeba nedávno &#8211; žena s ní šla na procházku okolo zahrádek. V každé zahrádce měli psa, takže bylo docela rušno, pesa se s některými chtěla kamarádit, jiné chtěla sežrat, z druhé strany plotů to bylo totéž, až u jedné zahrady nebyla žádná odezva. Pesa vyváděla, vyzývala ke hře, a ten na druhé straně nic, ani se nehnul! No něco nepochopitelného. Při bližším zkoumání se ukázalo, že za plotem je velmi věrná _socha psa_. Ale to dobrmanovi nevysvětlíte!

Jenže psí život, to nejsou jen veselé chvíle a radostné běhání po louce. První závažnější problém přišel (až!) v šesti letech, kdy se u psa projevila artróza v zadním pravém kolenu. Prognóza byla neveselá &#8211; operace nutná, pes nebude běhat, bude maximálně chodit, asi kulhat. To bylo nemyslitelné: pro Bany bylo lítání na louce největší radostí, byla šťastná, když pelášila travou a uši jí vlály&#8230; Nakonec jsme objevili MVDr. Jahodu ze Zlína, který léčí (přesněji &#8222;zmírňuje negativní dopady&#8220;) dysplazii pomocí denervace kloubu. Zkusili jsme se zeptat, jestli by podobně nešla &#8222;vyléčit&#8220; artróza. Řekl, že to zkusí. [Pesa tedy šla na operaci.](http://www.misantrop.info/chore-zvire) Po rekonvalescenci nikdo nevěřil, že pes má operované koleno, protože Bany lítala po loukách jako mladice.

Druhý problém, který se u psa objevil, byl zánět drápu na pravé přední pacce. Zaléčili jsme ho, všechno se zdálo být v pořádku, ale po několika týdnech psovi natekla packa do komických rozměrů. Prohlédli jsme ji, jeli k veterináři, chladili &#8211; a druhý den se provalil ven zánět. Pes ani nehlesnul, což bylo divné &#8211; i veterinářka říkala, že to muselo příšerně bolet. Inu, pověsti o dobrmaním prahu bolesti nelžou. Přes intenzivní léčbu se nepodařilo prst zachránit, takže nezbylo, než jí prst amputovat. Když nás přešla vlna lítosti (&#8222;chudák pes&#8230;&#8220;), tak jsme zkonstatovali, že se třemi prsty vypadá jak pštros. Hrozně se jí dotklo, že se jí smějeme&#8230;

[<img class="aligncenter size-full wp-image-1406" src="http://www.misantrop.info/wp-content/uploads/2013/08/100_9863.jpg" alt="100_9863" width="500" height="375" srcset="https://www.misantrop.info/wp-content/uploads/2013/08/100_9863.jpg 500w, https://www.misantrop.info/wp-content/uploads/2013/08/100_9863-200x150.jpg 200w" sizes="(max-width: 500px) 100vw, 500px" />](http://www.misantrop.info/wp-content/uploads/2013/08/100_9863.jpg)

Třetí problém přišel jednou večer, kdy se pese zablokovala páteř. Stála, nemohla se hnout a jen ječela. Kdo jste to zažil, tak víte, že i člověk řve &#8211; ale člověku se dá říct &#8222;lehni si, přijede doktor, dá ti injekci, přejde to&#8220;. Pes to nepochopí. Po dramatickém dopoledni přijel nakonec veterinář k nám domů (zvláštní, když jim voláte a říkáte: _pes ječí bolestí, nemůže se hnout, neponeseme ho tři patra v náručí do auta_, tak furt monotónně opakují: &#8222;Přijeďte s ním&#8220;) a pesa dostala injekce. Za týden byla jak rybička.

V té době už bylo vidět, že pesa stárne. Na poslední zahraniční dovolené jsme byli v jejích sedmi letech, od té doby jsme jezdili buď na střídačku, nebo jen tak po ČR, s Banýsou v autě, po penzionech, kde nevadilo, že máme s sebou zvíře. Občas ji bolely packy, tak dostávala prášky na bolest, ale jinak se rozhodně neomezovala: z lovu myší přešla na lov krtků, kde slavila početné úspěchy, dál vyrývala myším na polích zásoby sena a zrní na zimu, a ochotně s námi cestovala po republice.

Díky Bany tak známe kdejakou louku v okolí Českých Budějovic a spoustu tras autem (ČB &#8211; Ostrava, ČB &#8211; Praha, ČB-Plzeň) máme spojenou se psem. Po letech už člověk téměř automaticky zajíždí k vybraným benzínovým pumpám, kde zastaví, aby se pes proběhnul, podvědomě kontroluje, jestli pesa vzadu leží a pokaždé, když jede kolem motorkář, tak se připravuje na zuřivý štěkot.

Letos Bany oslavila desáté narozeniny. Deset let, to je u dobrmana vysoký věk. Už bylo vidět, že je &#8222;babka&#8220;, měla na bradě pár šedivých chlupů a při návratu z procházky měla občas problémy vyjít schody, taky na gauč už neskákala, ale lezla, ovšem mentálně byla pořád čilá a ochotná se s kýmkoli přetahovat o plyšáka. Většinu dne ale spíš odpočívala a klimbala&#8230;

Během &#8222;tropického víkendu&#8220; (40° na konci července, 27. a 28.7.) se jí těžce dýchalo (komu taky ne?!) a začala kašlat. Veterinář zkonstatoval kašel, pesa měla klidový režim, ale když se přidalo sípavé dýchání, jeli jsme znovu. Srdce i plíce byly v pořádku, jen chycené dýchací cesty, takže dostala antibiotika. Stav se zlepšil, ale kašel přetrvával. Ve středu 31.7. ráno ji žena vyvenčila, pesa byla bez problémů, vrátila se, nažrala se a šla si lehnout na gauč. Odpoledne se jí zhoršily dýchací problémy, pesa si nemohla lehnout, protože když ležela, tak kašlala, takže stála&#8230; Žena ji odvezla kolem osmé k veterináři, který konstatoval obrovský otok plic a okamžitě ordinoval léky na odvodnění. Řešili jsme, co uděláme, jakou léčbu zvolíme, až se pes stabilizuje, zda a za jakých podmínek bychom případně zvolili euthanasii &#8211; ale léky na stabilizaci stavu nezabraly a pesa, Bany z Borovanských lesů, ve středu 31.7. 2013 ve 21 hodin zemřela.

[<img class="aligncenter size-medium wp-image-1405" src="http://www.misantrop.info/wp-content/uploads/2013/08/banyny+-500x375.jpg" alt="banyny+" width="500" height="375" srcset="https://www.misantrop.info/wp-content/uploads/2013/08/banyny+-500x375.jpg 500w, https://www.misantrop.info/wp-content/uploads/2013/08/banyny+-200x150.jpg 200w, https://www.misantrop.info/wp-content/uploads/2013/08/banyny+.jpg 737w" sizes="(max-width: 500px) 100vw, 500px" />](http://www.misantrop.info/wp-content/uploads/2013/08/banyny+.jpg)

Díky za všechno, Bany, byla jsi úžasná členka naší smečky.

Teď se tedy učíme žít po deseti letech zase ve dvou. Ne, nebudeme si pořizovat nového psa. Když už, tak nejdřív za několik let. Ale už teď víme, že to bude jedině dobrmanka.