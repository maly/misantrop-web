---
id: 2353
title: Slušný člověk
date: 2015-08-05T09:58:59+01:00
author: Martin Malý
layout: revision
guid: http://www.misantrop.info/2351-revision-v1/
permalink: /2351-revision-v1/
---
&#8222;Slušný člověk&#8220; je velmi zvláštní slovní spojení, to si s námi zase čeština zalaškovala, vám povím. Slušný člověk se nestačí divit, jak se ze slušnosti stala nadávka&#8230;

<!--more-->

Být slušný je normální, a někdo, kdo je slušný, je zkrátka slušný člověk. Bez uvozovek. To je ten věcný rozměr slovního spojení &#8222;slušný člověk&#8220;. Stejně jako někdo, kdo pracuje a je poctivý, je prostě poctivý a pracující&#8230;

A pak je ještě ten druhý rozměr. Teď pozor, je to makačka na bednu, a jak se ukazuje, tak je to pro některé za hranicí jejich představivosti: Je ještě takzvaný &#8222;slušný člověk&#8220;, který je nejčastěji pozorovaný v plurální formě &#8222;slušní lidé&#8220;. To není nikdo konkrétní, to je sociologická kategorie: &#8222;Slušní lidé, poctiví pracující&#8220;. Tedy masa místo jednotlivce.

Tento rozdíl ve významech většinou ještě podtrhne situace. Když o někom řeknete, že _pan XY je slušný člověk_, tak je to hodnotící pochvala. Když to řeknete sami o sobě, navíc v plurálu, tak&#8230;

Schválně.

&#8222;My jsme slušní lidé&#8230;&#8220;

&#8230; a tak požadujeme, nedovolíme, nestrpíme, ne, ne, ne!

Nevzpomínám si na to, že bych někde slyšel &#8222;Jsme tu samí slušní lidé, a tak zítra půjdeme uklidit park.&#8220; To spíš &#8222;jako slušní lidé musíme požadovat, ať někdo něco udělá s parkem!&#8220;

Samozvaní &#8222;slušní lidé&#8220; jsou většinou pěkná pakáž. Skrytě rasistická, šovinistická, a přiznejme si to, docela hloupá a tupá stvoření, zejména když jsou ve skupině. Jeden každý je v osobním styku docela únosný a dá se s ním mluvit, ale skupina &#8222;slušných lidí&#8220; hezky demaskuje to hnusné v lidské povaze.

Což je paradox, že? Když se sejde skupina lidí a vypadne z nich nějaká sviňárna, tak ji zaštítí provoláním &#8222;Slušní lidé požadují&#8230;&#8220;

&#8222;My jsme tu slušný lidi, tady žádné buzeranty nechceme!&#8220;

&#8222;Slušní lidé a poctiví pracující&#8220; vůbec rádi požadují a vyjadřují. Třeba politické procesy byly plné příkladů toho, jak &#8222;slušní lidé a poctiví pracující&#8220; píšou soudům. &#8222;Slušní lidé&#8220;, ta šedá a většinou mlčící masa, se nebojí žádné přicházející diktatury. &#8222;Slušní lidé&#8220; jsou rádi, a klidně vám to řeknou: _Víš vono jako všude je chleba o dvou kůrkách, každé má něco, on ten Hitler sice možná trochu tlačí na plyn, ale co udělali ti politici? Nic! Teď aspoň bude práce a pořádek v ulicích, vyženou komunisty a bude klid!_

&#8222;Slušní lidé&#8220;, tedy masa průměru, je přesně ta masa, která dostala k moci Hitlera i komunisty, udržela je tam, a nakonec to, zase paradoxně, nejvíc odskákala.

A kdy se tedy ze slova &#8222;slušnost&#8220; stala nadávka? Co je špatného na slušnosti, poctivosti, pracovitosti? Buďte v klidu, slušnost je stále pozitivní slovo. Jen si ho sebrala šedá masa, a vždycky ve chvíli, kdy cítí, že by zase rádi zakazovali, nařizovali, vyháněli a zabíjeli, tak jim morální imperativ řekne, že to je špatné, a oni ho umlčí tím, že to přeci dělají ve jménu slušných lidí, aby se slušní lidé nemuseli bát vyjít na ulici&#8230; a tak dál. Nadávka se stala ze slovního spojení &#8222;slušní lidé&#8220; a &#8222;poctiví pracující&#8220; ve chvíli, kdy se tak nazvali sami, aby ospravedlnili nějaké svinstvo.

&#8222;Aby se slušný člověk nemusel bát o život.&#8220;

&#8222;Aby se slušný člověk nemusel bát o práci.&#8220;

&#8222;Aby se slušní lidé nemuseli obávat&#8230;&#8220;

Takhle nikdy nezačíná nějaké provolání k pozitivní akci, zato špatného za tím bylo: &#8222;Zakažte, znemožněte, odstraňte, pověste&#8230;&#8220;

A za tímhle provoláním: šedá masa, gumová zeď.

Mám jednu jedinou obavu, a budu rád, když ji budete se mnou sdílet: Aby se slušný člověk nemusel bát podívat do zrcadla!