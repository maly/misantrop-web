---
id: 2497
title: Kakadu
date: 2015-09-26T08:59:21+01:00
author: Martin Malý
layout: revision
guid: http://www.misantrop.info/2494-revision-v1/
permalink: /2494-revision-v1/
---
Simonu Babčákovou jsem poprvé zaznamenal v Comebacku. Pak jsem si jí všimnul v nějakém Hřebejkovi, pak jsem zjistil, že je schopná improvizátorka, pak si za mnou jednou sedla do tramvaje číslo osm a do telefonu vyprávěla, co zažila na rodičáku&#8230; Pak jsem šel na hru jménem [Kakadu](http://www.dejvickedivadlo.cz/repertoar?kakadu)!

<!--more-->

Jasně, Dejvické divadlo, Babčáková, to bude vtipný&#8230; ale vono je to o autismu. A náročný.

Jestli seženete lístky, tak jděte.

Rozhodně.

Hra začíná jako střihy obrazů ze života autistické dívky. Světlo, tma, světlo, tma, obrazy z dospívání autistické dívky Wendy, z života, a divák má pocit, že se propadá do beznaděje, atmosféra je velmi tíživá, scény expresivní, vy se díváte a říkáte si: _Ta Babčáková je dobrá, když jako autistka zvládá hrát_, protože je sice stylizovaná, ale velmi věrohodná, a jako tonoucí se chytnete odlehčeného momentu, vtípku Wendyina otce (David Novotný), kdy se celé divadlo zasměje a sálem projede úlevná vlna: Tak, už to bude dobrý&#8230; Už bude sranda.

Ale není to dobrý. Ani sranda.

Obrazy se střídají jeden za druhým, ostře oddělené, světlo, tma, světlo, tma, Wendy dospívá, potkává nové lidi, ti vstupují do jejího života a zase z něj vystupují, příběh se stává civilnějším a civilnějším, ale stále je v pozadí přítomný nějaký zneklidňující prvek, třeba doslovná logika (&#8222;Pro mne je všechno pravda,&#8220; říká Wendy několikrát), takže i když se zasmějete, není to hurónský řev, spíš člověk zakrývá svou nejistotu, protože, jak už jsem psal, Simona Babčáková sice hraje malou holku i dospělou ženu, ale věříte jí každé gesto, každé trhnutí hlavou, každé kývání a křečovitě propnuté prsty, a další herci, kteří hrají dohromady snad dvacet rolí (Jana Holcová, Veronika Kubařová, Bára Poláková, David Novotný, Jaroslav Plesl) přihrávají naprosto dokonale, takže se neztrácíte a neříkáte si: Co tady najednou dělá její otec v kulichu?

Příběh vlastně nekončí. Příběh pokračuje dál, jen divadelní hra v jednom bodě končí a herci se ukloní a lidé tleskají a odcházejí z divadla, potřásají hlavami a ještě dlouho v nich zůstává takovej zvláštní pocit. Ne trýznivý, ne tísnivý, ale zvláštní. Zvláštní pocit, že nakoukli do světa někoho, kdo je v podstatě stále na cizím území, v podstatě neustále mezi cizími lidmi&#8230; což je taky text takové jedné písničky&#8230;

Silný zážitek, skvěle postavený původní příběh, výborně připravení herci, perfektně padnoucí výrazové prostředky, zkrátka za mne jednoznačně doporučení: Jděte!

_(Foto: Hynek Glos, Dejvické Divadlo, CC-BY-NC-ND)_