---
id: 2275
title: Průvodce vydavatele webového periodika reálným světem
date: 2015-04-26T09:04:50+01:00
author: Martin Malý
layout: revision
guid: http://www.misantrop.info/2272-autosave-v1/
permalink: /2272-autosave-v1/
---
Čtete zprávy typu &#8222;[Blokování reklamy na webu se povoluje, rozhodl soud](http://www.ceska-justice.cz/2015/04/blokovani-reklamy-na-webu-se-povoluje-rozhodl-soud/)&#8220; a píchlo vás u srdce? No, tak mám pro vás špatnou zprávu. Ale taky pár praktických rad.

<!--more-->

_(Ilustrační foto: Jason Carter)_

Špatné zprávy na začátek: **Blokování reklamy na webu nikdy a nikde nebylo nelegální nebo zakázané**. I když některá média dělala okolo celé věci takový hiphop, že to tenhle dojem mohlo vyvolat. Ale bohužel: Není. Nebylo. Nebude. Vždy bylo legální.

Zadruhé: Blokování reklamy nevzniklo jen tak, z plezíru, ale byla to reakce na nějaké chování, na nějaký stav, a ta úvaha nezněla &#8222;hele, oni tu mají uměřenou nerušící reklamu, pojďme ji zablokovat!&#8220; Takže vina byla z velké části na straně vydavatelů obsahu. Že to byli jiní než vy, to je už jedno. Bohužel, je to tak.

[Vítejte v realitě](http://kcc.misantrop.info/2014/09/26/adblock/). Reklamu lidé blokují, a dělat to budou. Pokud chcete i přesto nějak přežít, musíte si pár věcí uvědomit.

1. **Proč ji blokují?** Není to jen proto, že jsou a priori proti reklamě, ani proto, že chtějí všechno vždycky zadarmo (možná nějaké procento). Je to proto, že je na nějakém webu reklama ruší tak, že jim stojí za to se popídit a ten AdBlock či alternativu najít. A mnozí už to berou jako automatismus: Nainstaluju prohlížeč, zapnu AdBlock.

2. **Jak ji blokují?** Většinou pluginem, který zablokuje obsah ze známých reklamních sítí, navíc zná u velkých serverů adresy, odkud vkládají reklamy, a blokují i ty. A v neposlední řadě hledají názvy typu &#8222;ad&#8220;, &#8222;ads&#8220;, &#8222;advert&#8220; a podobné a pro jistotu je zablokují taky.

3. **FLASH je mrtvý!** Ještě dodýchává, stále ještě má poměrně vysokou penetraci na desktopech, ale klesá to. Už se zvedat nebude. Flashová reklama skončila, _se s tím smiřte!_

4. **Whitelist je nanic.** AdBlock Plus nabízí &#8222;whitelist serverů, které reklamou neobtěžují&#8220;. Můžete se pokusit se do něj nechat zapsat, ale spíš jen tak pro klid duše&#8230;

Přesto **existují způsoby, jak omezit vliv AdBlocku na váš web**.

Ne, **neexistuje zázračný způsob, jak &#8222;zablokovat AdBlock&#8220;**, a tenhleten boj máte předem prohraný. Musíte změnit svoje chování!

  * **Snižte počet reklamních ploch.** Paradoxně se tak zvýší výkon reklamy. Změřte si efektivitu pozic a tu neefektivní polovinu vyhoďte. Velmi pravděpodobně se zvýší výkon toho zbytku. Obecný tip: Fungují leaderboardy (vodorovné pruhy nad obsahem). Což není tak úplně tip proti blokování reklamy, ale u té části, co neblokuje, může pomoct.
  * Neřešte AdBlock, a poíkud už ho řešit chcete, tak třeba zkuste **[požádat](http://www.misantrop.info/anti-adblock-reseni-pro-vydavatele-obsahu/), aby na vašem webu blokování reklam vypnuli**.
  * Když o to požádáte, tak slibte, že **reklamou nebudete rušit čtení, a dodržujte to**! Jinak tuhle _tichou dohodu_ rozbijete nejen sobě, ale všem. Zase.
  * Použijte **nativní reklamu**. Tedy takovou, která je součástí obsahu. Tu vám žádný blokátor nezablokuje. Pokud bude reklama **přirozenou součástí obsahu**, a podtrhuju slovo &#8222;přirozenou&#8220;, nebude vadit čtenářům a bude velmi efektivní.
  * Najděte **jiné způsoby**, jak doručit reklamní sdělení. Ano, je to těžší, než když vám mediálka předá _tajhle semhle měřicí kódy a ty tam prostě takhle dejte_, ale nebudete muset řešit blokování reklamy.
  * Jiný způsob je třeba &#8222;**BrandVoice**&#8220; &#8211; firemní články, které můžete klientovi nabídnout. Ne tak, že jejich PR oddělení dodá standardní slint, ale tak, že vy dodáte po dohodě s klientem obsah, který klient bude sponzorovat. Pravidlo je &#8222;do obsahu klient nemluví&#8220;.
  * Obecné pravidlo je **udělejte reklamu nedílnou součástí obsahu**. Pokud velmi složitě upravujete videopřehrávač, aby uměl pustit vaše video, a před ním pre-roll reklamní video a ve dvou třetinách zobrazil to &#8222;přeskočit reklamu&#8230;&#8220;, tak si uvědomte, že čtenář s blokátorem nic z toho neuvidí a pojede mu rovnou vaše video. Ale kdybyste ten klip &#8222;střihnuli&#8220; před video&#8230; Rozumíme si?
  * Postavte sílu svého média na **něčem jiném, než na sbírání pageviews**. Zatím to moc neužijete, ale do budoucna to bude stále důležitější.
  * **Placený obsah** je zatím problém, ale bez něj to nepůjde. Problém je, že málokdo má tak unikátní obsah, že si za něj lidé rádi zaplatí
  * **Poučte svůj obchodní tým**. Až půjdou nabízet klientovi reklamu, tak aby věděli, o čem mluví, co nabízejí, aby dokázali argumentovat a vysvětlit, že pro klienty bude výhodnější zvolit nějaký jiný způsob, než obyčejný banner. Jinak vám budou obchodníci nosit furt dokola skyscraper ve flashi a _branding webu_&#8230;

Já vím, že situace je tristní, že klient často nemá nic jiného než kampaň, do které dostal sadu flashových bannerů, ale rozhodnutí je na vás. Vždycky bylo. Vezměte měnící se situaci jako příležitost obsadit nové reklamní niky, nečekejte, až vás k tomu realita dotlačí.

Anebo si řekněte, že tohle všechno jsou hraběcí rady, že vy to jinak dělat nemůžete, a dál nadávejte na AdBlock, který _vám krade peníze z reklamy_, a jednoho dne vydáte poslední ublížený článek, jak vám blokování zničilo byznys&#8230;