---
id: 2615
title: Utahování šroubů
date: 2016-12-21T18:17:42+01:00
author: Martin Malý
layout: revision
guid: http://www.misantrop.info/2614-revision-v1/
permalink: /2614-revision-v1/
---
(Vyšlo na IHNED.cz, únor 2016)

<span style="font-weight: 400;">Znáte to: Když si něco moc přejete, tak vás Pámbu potrestá tím, že vám to splní. Nikde to neplatí víc, než když si přejete něco směrem k státu. </span>

<span style="font-weight: 400;">Před pár lety jsem psal v jedné glose, že kdyby korupce nebyla, tak si ji snad musíme vytvořit. Nebylo skloňovanějšího slova v médiích, než korupce. Člověk by měl dojem, že vás ani autobus neodveze do Vtelna, aniž byste autobusákovi kromě jízdenky šoupli ještě dvacku Startek, že vás doktor neošetří bez úplatku, že novou občanku nedostanete ani náhodou, pokud nepodmáznete starostu, místostarostu a tu paní, co sedí v kukani… A jak se tak všude o korupci mluvilo, tak se přestalo mluvit o všem ostatním, co se děje špatného. To se muselo politikům zleva zprava neskutečně ulevit, když zjistili, že můžou prstem ukázat a říct: “To je kořen zla! Nikoli my, nikoli naše neschopnost, nikoli úředníci, nikoli lidi – to ta korupce!”</span>

<span style="font-weight: 400;">Máte se špatně? Za to může korupce! Zdražil benzín? Korupce! Nepostavili novou silnici? Korupce, jak jinak. Postavili novou silnici? No jistě jen proto, aby se na tom někdo napakoval!</span>

<span style="font-weight: 400;">Já nepochybuju o tom, že když někdo rozhoduje v něčí prospěch a vezme za to úplatek, že to křiví prostředí a vnímání dalších věcí, jako třeba vymahatelnosti práva a podobných. Je pravda, že i vlivem korupce je stát neefektivní a platí přemrštěné částky za služby firmám, co si z něj udělaly dojnou krávu. Ale rozhodně si nemyslím, že korupce je univerzální příčina všeho zla, ani že recept je tak jednoduchý jako „vymýtíme korupci, a tím se všichni budeme mít dobře, gauneři začnou být slušní, pivo bude za korunu a blbí zmoudří“. Jen je hrozně pohodlné říct: “Ne, za to nemůžeme my. Já, vy, můj soused. Máme bordel u popelnic? Za to může zkorumpovaná samospráva!”</span>

<span style="font-weight: 400;">Ano, je tu korupce, ano, stojí nás to spoustu peněz, ale není to „to cizí, co nám kazí naše snažení“, protože korupce jsou lidi. Nelze přeci na jednu stranu označovat korupci za největšího veřejného nepřítele, a na druhou stranu se korupčně chovat a říkat: „To víte, bez všimného člověk nic nedokáže… Ale to ne my, to ta korupce!“ Protože korupce, to nejsou stotisícové úplatky v nejvyšších patrech politiky, korupce je především nastavení společnosti.</span>

<span style="font-weight: 400;">A teď jsme u výše zmíněné ironie osudu. Jasně že korupce není příčina všeho, ale hlas lidu volal, a když hlas lidu volá, tak politik vyslyší, ale lidu se to zhusta nelíbí, protože politik vyslyší nikoli v prospěch lidu, ale v prospěch politiky. Jinými slovy: Kvičeli jste kvůli korupci? Volali jste, aby si stát na ně, na ty korupčníky, došlápnul? Dostali jste registr bankovních účtů, registr smluv a EET, myšlenkou možná ušlechtilé, ale provedením jeden větší paskvil než druhý! Ale však co, poctiví se bát nemusí, že?</span>

<span style="font-weight: 400;">Kvičeli jste kvůli terorismu? Bezpečí našich dětí, policie s tím nic nedělá a noviny o tom samozřejmě nepíšou! Dostali jste prohlídky na letišti, pomalé omezování volného pohybu, kamery všude a další vymoženosti. A víte, co se stane, když vám někdo poničí auto a vy pozitivně víte, že auto stálo někde v dohledu kamery, takže přeci na tom záznamu bude něco vidět…? Můžete si tipnout. Já takový případ neznám, ale pokud někomu z vás policie pomohla díky analýze záznamu z kamer, tak prosím pěkně ruku nahoru&#8230;</span>

<span style="font-weight: 400;">Kvičeli jste, aby si někdo došlápnul na feťáky? Dostali jste kauzu growshopy&#8230;</span>

<span style="font-weight: 400;">A takhle to máte se vším. Občan kvičí, aby stát udělal to či ono, někdy ani ne snad přímo v jeho prospěch, ale proto, aby potrestal “tamty”. Jenže “tamti” jsou vágně definovaní, tak stát udělá síť, do které omotá všechny… “Nebojte, kdo nepřestupuje zákon, ten oky sítě snadno proklouzne,” vám k tomu řekne, a vy najednou vidíte, že se síť kolem vás potichu utahuje ve jménu boje proti nepříteli, kterého jste sami prokleli. Ale co, zatnete zuby, však je to proti korupci, terorismu, toxikomanii, a pro naše děti. Že?</span>

<span style="font-weight: 400;">Jak snadno jste uvěřili, že zlo má jedno jméno a jednu příčinu. Včera to byla korupce, dneska imigrace, předevčírem terorismus, zítra bůhvíco. Však ano, korupce je rozkrádání ze státního, a kdyby tamti nerozkrádali, tak stát má víc na nás, nebo nám víc nechá… Chachá. Ve skutečnosti stát nebere tolik, kolik potřebuje, ale sebere tolik, kolik mu projde, a s tím hospodaří. Takže daně neklesnou, ani kdyby za korupci byl trest smrti a bičování (v libovolném pořadí). Ale zato bude mít víc na školy, silnice, nemocnice… že? Zlatý voči &#8211; v první řadě musí nalít peníze do aparátu státního boje proti korupci! “A co z toho máme my, občani?” volají občani, kteří zjistili, že daně neklesají, peněz v rozpočtech je furt málo, a najednou jim někdo kouká do peněženky, ba co víc: musí neustále hlásit každou pětikorunu, co vytáhnou… Co z toho máme? Oči pro pláč z toho máte, panáčkové! Volali jste po boji proti korupci? Volali! Tak tohle je ono. Že jste si to představovali jinak?</span>

<span style="font-weight: 400;">A jak jste si jako mysleli, že to dopadne?</span>