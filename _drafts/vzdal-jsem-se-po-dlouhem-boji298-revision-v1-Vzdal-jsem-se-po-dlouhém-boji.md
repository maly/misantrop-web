---
id: 2542
title: Vzdal jsem se po dlouhém boji
date: 2015-12-27T01:42:49+01:00
author: Martin Malý
layout: revision
guid: http://www.misantrop.info/298-revision-v1/
permalink: /298-revision-v1/
---
Já vím, vám do toho nic není, ale já si to sem poznamenám pro sebe.

<!--more-->

Mám stále větší problém s vnitřní emigrací. Nezastírám, že v ní už pár let žiju; pochopil jsem, že můj čas je příliš drahý na to, abych ho marnil snahou bojovat s NIMI. Díkybohu za internet, který mi umožnil udělat si vlastní ostrůvek pozitivní deviace. A snad proto se mám dobře, krizi nevnímám a na vládu nadávám proto, že po socialisticku zvedá daně, místo aby omezila přerozdělování.

Před nedávnem jsem udělal takové rozhodnutí. Od té doby mi dnes a denně zní v hlavě: **&#8222;Nebudu marnit čas planými diskusemi s lidmi, kteří mi ničím neprospívají.&#8220;** Jo, podle mnohých se tím zbavuju zpětné vazby a kontaktu s realitou. Chuj s realitou, pravím vám, pokud &#8222;realitou&#8220; nazýváte neustálé přesvědčování sebe i ostatních, že to nemá cenu, že to nemá smysl a že je všechno špatně. (Co? To je jedno&#8230;)

Když jsem byl minule v USA, začalo se mi stýskat asi po roce a půl. Říkal jsem manželce: Hele, pojedem tam znovu. Prý &#8211; proč? A kam? &#8211; No tam, co jsme byli, povídám já. &#8211; Ale vždyť jsme tam už byli! &#8211; Já vím, a mně tam bylo hrozně fajn.

Před hodinou jsem, po čtrnácti dnech, šel vybalit tašku. Vypadla na mne halda účtenek z Jack in the Box, Del Taco, Subway <sup>(ano, pokud jste pitomec, vydedukujete z toho, že jsem nikde jinde nebyl)</sup>, vstupenky, účtenky z obchodů, noviny&#8230; Je to horší než minule. V noci se mi zdá o tom, jak jezdím po městě a bavím se s lidmi a chodím do práce, kde za oknem lítají kolibříci. Jak se bavím s lidma, co mi neříkají _To nejde, to je špatně, to nepůjde, to je na nic&#8230;_

Přeorganizoval jsem nakonec svoje plány. Teď zahrnují epizodu, nazvanou &#8222;život na západním pobřeží&#8220;. Já vím, vy to asi nepochopíte a budete povídat o chlebech, co mají dvě kůrky. Mají. Já to vím. A víte vy, jakou kůrku tady, ve vnitřní emigraci, žvýkám já? (Samozřejmě &#8211; obrazně řečeno. Ve skutečnosti žvýkám vepřovou panenku. Mám se totiž velmi dobře; hlavně proto, že odmítám mít se špatně.)

PS: Jen doufám, že se stihnu svobodně rozhodnout, kdy že chci odjet. Upřímně: spoléhám na to, že nezažiju situaci, kdy bych to musel řešit nějak nakvap. Ale kdybych musel, tak otevřeně říkám, že chybu svých předků nezopakuju.

_Vy jste ještě nikdy neslyšeli: &#8222;Jeď, takoví jako ty nám tu chybět nebudou&#8230;&#8220;?_