---
id: 2523
title: 'Taková výuka programování&#8230;'
date: 2015-10-24T19:45:56+01:00
author: Martin Malý
layout: revision
guid: http://www.misantrop.info/2518-revision-v1/
permalink: /2518-revision-v1/
---
Reakce na reakci na reakci&#8230;

<!--more-->

[Povinná výuka programování na školách](http://archiv.ihned.cz/c1-64734570-deti-se-budou-ucit-programovat-novinka-ve-vyuce-ma-byt-povinna-uz-od-prvni-tridy) je samozřejmě nonsens jak vrata, na tom se asi všichni shodneme. Ironie je, že povinné programování nevzešlo ani v hlavách experního týmu a minsterstva, ani nikde jinde, ale taknějak se složilo dohromady v myšlenkových pochodech autorek předmětného článku. Toto podezření se mi samozřejmě potvrdilo chvíli poté, co jsem [na Lupu poslal článek](http://www.lupa.cz/clanky/senzory-martina-maleho-nechte-povinne-programovani-byt/). Ozval se mi totiž Dan Lessner a chvíli jsme si spolu povídali o tom, co to vlastně znamená.

Došli jsme, nepřekvapivě, k tomu, že se shodujeme téměř ve všem, až na jednu věc. Totiž samozřejmě, výuka &#8222;programování&#8220; je nesmysl, ani ta koncepce o ničem takovém nehovoří. Hovoří o &#8222;informatickém myšlení&#8220;, což není vůbec &#8222;myslete jako IT technik, co vám vyměňuje monitor&#8220;, ale, pokud mohu vlastními slovy, tak: naučte se žít ve světě nadbytku informací, naučte se informace hledat, vyhodnocovat, zpracovávat, vytvářet, naučte se myslet trošku algoritmicky, protože to jsou schopnosti, které v této společnosti využijete.

Tedy naprosto a doslova totéž, co si taknějak představuju já.

Dan Lessner to dnes moc pěkně [shrnul ve svém článku](http://ucime-informatiku.blogspot.cz/2015/10/povinne-programovani-od-prvni-tridy.html). Možná by bylo velmi pěkné, kdyby Hospodářky vydaly tenhle článek, ale to jen tak mimochodem. V tom článku se totiž dostáváme k jedinému spornému bodu, na který jsme s panem Lessnerem přišli.

Ocituju:

> Asi nejjednodušší je uvědomit si, jak vypadají ostatní školní předměty. Vyvolává hrůzu představa výuky matematiky v první třídě? Ale vždyť je to tak obtížná a abstraktní věda, kterou v životě skoro nikdo nepotřebuje! A jako společnost přece  nepotřebujeme mít ze všech žáků matematiky. Aha! Ona se vlastně ve škole neučí ani tak matematika, jako spíš školní předmět matematika. Ten samozřejmě z matematiky vychází, ale není to totéž. Školáci se nesnaží dokazovat matematická tvrzení. Dokonce při své činnosti ani nevychází z axiomů. Místo toho počítají kroky a rozdělují dorty. V hodinách matematiky si osvojují určitý způsob myšlení a vyjadřování, učí se základním početním algoritmům, rýsování a dalším dovednostem. Taková představa výuky matematiky nikoho neleká.

A tady si trošku drbu hlavu, víte? Rétorická otázka &#8222;Vyvolává hrůzu představa výuky matematiky v první třídě?&#8220; má totiž překvapivou odpověď: Nikoli, trivium od školy taknějak všichni očekávají. Ale co se stane během těch několika dalších let, kdy matematika začne být pro spoustu žáků noční můrou? A proč je tedy takový odpor &#8222;napříč společností&#8220; vůči povinné maturitě z matematiky? Vždyť kdyby to bylo opravdu tak, že se učí &#8222;matematické myšlení&#8220; a rozvíjí se schopnosti abstraktního uvažování, tak přeci nikdo neřekne ani popel. Jenže ono to tak není, že? Aha! Hodiny matematiky se najednou jak mávnutím proutku promění v dril, vzorečky, lehkonohá abstraktní věda dupe botou mechanických pouček, které vám někdo naleje do hlavy a ani nevysvětlí, prostě &#8222;se to jen nauč, pak tě z toho tasím&#8220;.

Je to snad vina matematiky? Neřekl bych. Je to snad vina ministerstva? Mno&#8230; do jisté míry. Ale především je to vina školského systému, který je v mainstreamu stále rakousko-uherský. Nejrůznější odborníci na to stále upozorňují, změny se postupně odehrávají, ale podle hlášení různých známých s dětmi je i přes četné pokroky převažující model ten, co jsme zažili, totiž &#8222;nalej si do hlavy co musíš, příští týden z toho zkouším, pokud to pochopíš, bude to příjemný bonus&#8220;.

Cha, myslíte, že se třeba Scratch promění v zábavné sestavování kostiček do celků? Nemyslím si. Spíš to bude, a neptejte se mě, kde beru to přesvědčení, neskutečný oser oserus. Protože, a teď mě dobře poslouchejte, jsem u mnoha věcí, co byly ve škole totální pakárna, zjistil až dlouho po škole, že jsou zábavné a hravé. A není to proto, že jsem dospělý, ale proto, že nám to nikdo nevykládal jako zábavnou věc, ale že z toho bylo &#8222;šprtání tabulek nazpaměť&#8220;.

Ono to možná znělo jako že si dělám humory, s těma okrajema v sešitě a poznámkama &#8222;vytváří nekonečné cykly&#8220;, ale já se opravdu &#8211; nedá se říct &#8222;obávám&#8220;, já se to prostě domnívám, že to přesně takhle dopadne i s &#8222;informatickým myšlením&#8220;. Že se bohulibý záměr promění ve frašku a karikaturu, jako se proměnila výuka výpočetní techniky (&#8222;A cos dostal z Klávesových zkratek Wordu?&#8220;) Ale to není vina nikoho konkrétního, kdo se záměrem přichází. To je prostě černomyrdinovské &#8222;Chtěli jsme to co nejlíp, dopadlo to jako obvykle&#8220;.

A to je sporný bod, který máme s panem Lessnerem. Oba sice věříme, že má smysl se o to pokusit, ale já si od toho ani na sekundu neslibuju, že to dopadne jakkoli líp. Protože sebelepší koncepce nevygeneruje mávnutím kouzelného proutku dobré, zapálené, schopné, nadšené, patřičně vážené a adekvátně ohodnocené učitele, kteří vědí, jak s konceptem &#8222;informatického myšlení&#8220; naložit.

Rád bych držel palce, ale zároveň cítím, jako by mi je někdo lámal&#8230;