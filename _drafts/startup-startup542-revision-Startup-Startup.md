---
id: 543
title: Startup! Startup!
date: 2012-08-18T13:53:32+01:00
author: Martin Malý
layout: revision
guid: http://www.misantrop.info/542-revision/
permalink: /542-revision/
---
Taky jste na tohle slovo alergičtí a připadá vám, že si ho bere do huby kdekdo?! Vítejte v klubu!

<!--more-->

Ze všeho nejdřív bych měl napsat, že o startupech nic nevím. Nesleduju &#8222;startupovou scénu&#8220;, do odborných debat na téma &#8222;lean startup&#8220; se nepouštím, se startupovou komunitou se nestýkám a na ta správná diskusní fóra nechodím. Jen si čas od času přečtu nějaký článek, jako třeba [Co je startup?](http://www.knesl.com/articles/view/co-je-startup) od Jirky Knesla, a kroutím u toho hlavou, protože mi to připadá jako z jiného světa.

Je tedy jasné, že veškeré moje poznámky k tomuhle tématu jsou nerelevantní, což mi ale nemůže zabránit v tom, abych nějaké nepřidal.

S [Dufem](http://inferno.duf.cz/) jsme založili Druidly a měli jsme velký problém s tím, jak to nazvat, uchopit, jak to &#8222;zaškatulkovat&#8220; &#8211; ne snad proto, že jsme milovníci škatulek, ale proto, abychom dokázali odpovědět na otázku &#8222;Co to je Druidly?&#8220;

Projekt? Ani heverem! &#8222;Projekt&#8220; (a psal jsem to už kdysi na Zdrojáku) má jasnou asociaci &#8211; je to _něco, co se neuživí, co možná bude fungovat, ale hrozně nás to baví, a protože nás to baví, tak to uděláme, a je nám jedno, k čemu to komu bude_. Dále viz &#8222;projekt, který mapuje scénu&#8230;&#8220; (Just, Slovník floskulí). Na to, abychom byli &#8222;projekt&#8220;, máme příliš jasno v tom, jak to bude vydělávat, pro koho to je, co mu nabídneme, k čemu mu to bude, a tak dál&#8230;

Firma? No, technicky tam firma je, ale to je jen právní forma, to nepostihuje podstatu.

Služba? Jo, to je dobré slovo a používáme ho &#8211; když potřebujeme popsat Druidly technicky.

Startup? Ehm&#8230;

&#8212;

Se slovem &#8222;startup&#8220; je to jako se slovem &#8222;blog&#8220; před několika lety. Jakmile jsem někomu řekl, že mám na webu blog, tak mu bylo &#8222;všechno jasné&#8220; &#8211; _máš blog, takže jsi takový, takový, onaký, protože bloggeři jsou takoví, na tom tvém blogu jsou obrázky stažené z netu a zkopírované texty, je to plné pravopisných chyb, myslíš si o sobě bůhvíco výjimečného neděláš a přitom osobní stránky jsou už stará obnošená vesta, jen se tomu tak neříkalo&#8230;_

Kdysi jsem vysvětloval, ale je to marné, je lepší buď přikývnout (o nic tím nepřijdete &#8211; dotyčný si vás zařadí do nějaké škatulky, a vám to může být egál, protože, věřte mi, o takové známé nestojíte), nebo říkat &#8222;mám osobní stránky, no&#8230;&#8220;

**_O několik let později&#8230;_**

Jakmile někomu řeknete, že máte startup, je mu hned všechno jasné &#8211; _máš startup, takže používáš shitty buzzwords, místo průzkumu děláš smoke test, děláš &#8222;pivoty&#8220;, snažíš se oblbnout investory nějakou bublinou, místo toho, abys dělal něco pořádného, furt mluvíš jen o &#8222;raundech&#8220; a &#8222;agile&#8220;, myslíš si o sobě bůhvíco výjimečného neděláš a přitom startupy tu byly vždycky, jen se tomu tak neříkalo&#8230;_

Hm.

Pokud je definice startupu taková, jakou představil Jirka ([Co je startup?](http://www.knesl.com/articles/view/co-je-startup)), tak Druidly není startup. Polovina věcí, které píše, se na Druidly nehodí, a druhou polovinu jsem nepochopil. _(Napsal bych, že to jsou číčoviny, ale jak jsem předeslal výše &#8211; já o startupech nic nevím, takže je pravděpodobné, že Jirka má pravdu a já to jen nechápu.)_

Ano, používáme třeba Node.js &#8211; protože se výborně hodí na řešení určitých úloh, které u Druidly jsou, ne proto, že to je &#8222;in&#8220;. Sledoval jsem Node.js od jeho začátků, učil jsem se ho, psal jsem o tom na Zdroják a velice se mi to líbilo, jen jsem neměl kde to použít. U Druidly je jazyk první volby PHP, ale pro kategorii úloh, kterou řeším já, se moc nehodí, takže jsem nakonec vybral Node.js. Kdyby se mi tam hodil PowerShell, bude tam PowerShell (a ano, jednu úlohu v Druidly řeší PowerShell). Používáme třeba i Nette &#8211; protože se v tom klukům rychle vyvíjí. Používáme takové technologie, co jsou vhodné pro daný účel.

Ano, získali jsme investici &#8211; na rychlejší rozjezd. Druidly jsme navrhli tak, aby bylo životaschopné &#8222;za vlastní&#8220;, i s vidinou toho, že kluci z týmu budou mít dvě zaměstnání a my s Dufem to potáhneme z úspor, budeme se živit jen párkama a zapíjet je vodou z párků. Investice pro nás znamená, že to, co jsme plánovali na &#8222;jaro 2013&#8220;, můžeme udělat už třeba v říjnu. Že můžeme zrychlit vývoj, najmout si ty nejlepší lidi na shánění zákazníků, vydělávat dřív a víc &#8211; a rozvíjet se rychleji.

Náš model není postavený na tom, že nažene milion uživatelů na nějaké free kool službě a pak to celé prodáme nějakému hejlovi. Děláme produkt, který prodáváme zákazníkům, a ti nám za to platí. Žádné chiméry budoucích milionů uživatelů, ale poctivý příjem od prvního zákazníka&#8230;

Jak říkám: _Je jasné, že nevím, co startup znamená._ Jen jsem spoluzaložil další webovou věc a snažím se, aby fungovala. A po pravdě řečeno si to nesmírně užívám, protože k tomu máme skvělou partu vývojářů, vidím, jak se věci hýbou, vidím, že to dává smysl, že je o to zájem&#8230; a to je pro mne mnohem cennější a užitečnější než vědět, co si kdo myslí o tom, jak má startup vypadat.

> Ptali se mistra: &#8222;Mistře, co je to zen?&#8220; &#8211; &#8222;Nevím,&#8220; odpověděl jim. Žáci se zhrozili: &#8222;Mistře, jste zenový mistr, jak to že nevíte, co je zen?&#8220; Mistr odpověděl: &#8222;Mně vyhovuje nevědět to&#8230;&#8220;

Nevím, co je startup, a vyhovuje mi to.

PS: Mnozí si myslí, že pisálci píší slovo &#8222;startup&#8220; všude, protože za každé použití dostanou pětikorunu. To samozřejmě není pravda, startup! Dostávají okolo osmdesáti halířů za kus. Pětikorunu máme jen my, influenceři. Startup startup startup!

&nbsp;