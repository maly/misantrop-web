---
id: 1595
title: V zemi, kde není politika
date: 2013-10-16T13:18:41+01:00
author: Martin Malý
layout: revision
guid: http://www.misantrop.info/1590-revision-v1/
permalink: /1590-revision-v1/
---
Jakkoli mám k Václavu Havlovi rezervovaný vztah, v tomhle s ním musím souhlasit&#8230;

<!--more-->

_Stala se mi taková věc: dneska jsem šel z metra a přede mnou na eskalátorech upadla starší paní. Chtěl jsem jí zvednout a zeptat se, jestli je v pořádku, ale nemohl jsem, jak jsem byl rozčilený. Protože je tu takovej bordel, vole, v týhle republice, všechno rozkradli, hajzlové, VŠECHNO V PRDELI, KORUPCE všude!!!!! KRADOUSEK!!!! Modrobolševické straky!!!!!! Lidi jsou tu naprosto nesolidární, všichni hrabou jen pro sebe, bezohlední, jen pan Babiš s panem Okamurou myslí na obyčejné lidi, ti tam konečně udělají pořádek, všechny bych je pozavíral! Policejní stát, lidi nemají co jíst!!!!!!!!_ (inspiroval Michael Blahut)

To si takhle přečtete libovolné komentáře na zpravodajských serverech, a skoro byste zajásali nad tím, jak tu máme uvědomělé občani<sup>*)</sup>, co žijí politikou, protože příspěvky o politice jsou pod vším, od článků o pěstování řepy až po recenze filmů. Za cokoli může Klaus, Kalousek, socani, komunisti, &#8230;

Je to trošku patologické (čti: na hlavu padlé). Tuhle jsem se nad tím zamýšlel a vzpomněl jsem si na jeden citát od Václava Havla (aspoň doufám, že to je od něj). Bylo to nějak v tom smyslu, že v zemi, kde se nesmí provozovat politika, se politikou stává všechno. (Nemůžu dohledat zdroj, bohužel&#8230; _Aktualizace: Michal Dvořák mě na FB navedl &#8211; pamatuju si to pravděpodobně ze seriálu Bigbít, kde je záběr, kdy to říká Havel Hlavsovi jako reakci na Mejlovo tvrzení, že Plastici nejsou političtí&#8230;_)

V téhle zemi se opravdu politika neprovozuje. Politika, to totiž nejsou jen &#8222;volby těch šašků nahoře&#8220;, politika je i to, co se děje ve vaší ulici. Míra zájmu o tyto věci je tu až tragicky nízká, natož ochota se o to jakkoli osobně zajímat, starat či angažovat. Reálný vliv tak mají nejrůznější aktivistické spolky, které mají čas, energii a nástroje se věnovat objektům svého zájmu a prosazovat je na lokální úrovni. Že ten zájem nemusí být vždy v souladu se zájmy &#8222;obyčejných pracujících neangažovaných&#8220; je nabíledni, ovšem obyčejní pracující neangažovaní na tomhle stavu nesou svůj díl viny.

&#8222;Politika&#8220; je tak v české společnosti nikoli &#8222;my se staráme o svoje&#8220;, ale &#8222;ta špína, se kterou musíme žít!&#8220; Politické strany tu vypadají jako zájmové kroužky s počty členů v řádech desetitisíců, to se v nich pak snadno prosazují nejrůznější zájmové skupinky. Ono je určitě pohodlnější nadávat na strany, než nést spoluzodpovědnost za politiku&#8230;

Politika je tu vytěsněna na okraj slušné společnosti, je to &#8222;salonunfähig&#8220; téma a _slušný člověk_ se tváří, že politika vlastně neexistuje, že je jen něco, co dělají &#8222;ti nahoře&#8220;, ale to je hnůj, který zaslouží zrušit, protože bez ní by nám bylo líp. Jenže bohužel &#8211; politika je nutná součást uspořádání společnosti&#8230;

Opravdu vidím příčinnou souvislost mezi tím, že se politika neprovozuje, a tím, že i ze zprávy o volbě malé Miss Bubeneč udělá hlas lidu _náhražkové __politikum_. Člověk je přeci ze své podstaty tvor politický, takže logicky k politice směřuje a hledá ji. A když ji nedělá opravdu, projevuje se alespoň takto náhražkově. Jen tentokrát za to nemůžou komouši, kteří jakoukoli politiku zlikvidovali, ale může si za to sám lid. Ostatně znovu opakuju: jaký lid (démos), taková demokracie!

Líbí se mi jedno přísloví: &#8222;**Kdyby se každý postaral nejdřív sám o sebe, bylo by o všechny postaráno!**&#8220;

&#8212;

<sup>*)</sup> Čistě pro pořádek &#8211; tale pravopisná chyba je úmyslná, kdyby to náhodou někomu nechtělo dojít&#8230;