---
id: 701
title: Proč mám rád Windows Phone?
date: 2012-10-31T16:05:37+01:00
author: Martin Malý
layout: revision
guid: http://www.misantrop.info/690-revision-7/
permalink: /690-revision-7/
---
Přiznejme si to &#8211; Windows Phone 7.5 není vůbec špatný mobilní systém. Ve skutečnosti je zatraceně dobrý, ale takovéhle tvrzení může narušit mnohým jejich vnitřní rovnováhu tak, že přestanou číst a skočí rovnou na Komentáře, takže si ho odpustím. Mám Windows Phone 7.5 rád, a teď vám vysvětlím, proč ho mám rád.

<!--more-->

Měl jsem Android i iZařízení, nesedli jsme si, s WP7.5 jsme si sedli.

U Androidu mi vadila &#8222;sladká svoboda&#8220;. Svoboda je skvělá věc, ale u věcí nechci, aby byly svobodné, ale aby sloužily tak, jak chci. Svoboda u Androidu vede k tomu, že co zařízení, to defakto jiný systém; co aplikace, to vlastní názor na to, jak že se má ovládat a jak má fungovat, a výslednicí těhle dvou myšlenkových proudů je uprostřed zařízení, které si můžu vyladit a ňuňat jak tamagoči, ale které [je schopné mě při každodenním používání frustrovat k nesnesení](http://www.misantrop.info/galaxy-tab-2-7-0-a-androidi-tablety-vubec/).

iZařízení jsou svět sám pro sebe. Nerozumíme si a &#8211; byť to zní sebepodivněji &#8211; ty věci mě nemají rády. Jakmile může dojít k podivné chybě (následované rezolutním &#8222;To se ti nemohlo stát!&#8220; ze strany iEvangelizátorů), tak se s ní setkám. Jakmile mě může něco zaskočit, zaskočí mě to a bojuju s tím. &#8222;Změnit návyky&#8220;, což je nejčastější reakce, nechci. Sorry, vážně ne, nepřipadá mi, že bych se měl já podřizovat telefonu.

Za nejlepší telefon, co jsem kdy měl, považuju Nokii N900. Ten telefon dělal přesně to, co jsem od něj očekával, a dělal to tak, jak jsem chtěl. Neměl ve zvyku mě překvapovat náhlými pády a nefunkčnostmi (jako Androidy), ani prapodivnými zvyklostmi. Prostě jsem si vymyslel nějakou činnost, a buď mi šla napoprvé, nebo jsem si ji intuitivně odvodil. Škoda jen, že ho Nokia zařízla jak podsvinče.

<a href="http://www.misantrop.info/windows-phone-7-5/6701382721_7605f2b07c/" rel="attachment wp-att-49"><img class="aligncenter size-full wp-image-49" title="Win Phone 7.5" src="http://www.misantrop.info/wp-content/uploads/2012/10/6701382721_7605f2b07c.jpg" alt="" width="500" height="375" /></a>

A s tímhle nastavením se mi dostal do rukou Windows Phone 7.5 (po pravdě nejprve WP7, ale ten byl pro mne nepoužitelný). Bylo to v době, kdy jsem musel denně pročítat geekovské weby, a tam byl, jak jinak, převládající názor jasný: _Je to hnus, fuj, monochromatické dlaždice jak na ZX Spectru, nedá se tam nic nastavit, je to pro&#8230; no&#8230; pro nikoho to není&#8230; Nedá se to nastavit (Androidisti) / Je to ošklivé (Applisti)._ Já byl tím systémem příjemně překvapený. Používal jsem první telefon asi dva či tři týdny, pak jsem ho vrátil, a po bajvoko měsíci jsem si uvědomil, že &#8222;můj nový telefon bude WP7.5&#8220;. Takže už skoro rok používám telefony s WP7.5, a za tu dobu jsem nasbíral několi důvodů pro a proti&#8230;

Proč ano?

  1. **Je to systém, který funguje svižně.** Jak se dnes moderně říká: Je responsivní.
  2. **Je to systém, který vypadá všude stejně.** Měl jsem HTC Radar, měl jsem Lumii 800, teď mám Lumii 900 &#8211; kromě rozdílných parametrů a tvaru není v ovládání rozdíl.
  3. **WP7.5 je schopný systém.** Není problém s ním pracovat. Zvládá kancelářskou práci, zvládá i online služby nebo různé utilitární úkoly a přitom neobtěžuje tím, že by mi strkal pod nos desítky prapodivných parametrů, které můžu všechny svobodně nastavit. S čímž souvisí následující bod.
  4. **Je to jednoduchý systém.** Pokud jste zvyklí si všechno tunit až doalelujá a _kastm&#8217;izovat_, poleze vám na nervy. Pokud chcete připojení k wifi řešit způsobem &#8222;zapnu &#8211; vyberu &#8211; poprvé napíšu heslo&#8220; a o víc se nestarat, budete spokojeni.
  5. **Má pár drobností, které potěší.** Například: zvoní mi telefon, nemůžu ho vzít, tak ho otočím displejem dolů, a on zmlkne.
  6. **Příjemně potěší propojení s online službami. **Nejen synchronizace kontaktů a kalendářů, ale třeba i to, že když si nainstalujete (například) aplikaci pro Picasu, tak všude, kde je nějaká možnost &#8222;poslat obrázek&#8220;, máte i možnost &#8222;poslat na Picasu&#8220;. To není tak překvapivé, ale uvádím to tu proto, že si mnozí myslí, že &#8222;to nelze&#8220; a že s WP7.5 musíte nutně používat ausgerechnet SkyDrive. Není pravda, můžete použít téměř cokoli.
  7. **Funguje**. Počet WTF okamžiků, kdy má člověk chuť _jebnout tím krámem o zem a rozšlapat ho_, je velmi nízký. U mě nula. Nestalo se mi, že by mě telefon &#8222;vyšplouchl&#8220;, že by zapomněl nastavení, co jsem dva dny ladil, že by se zasekl v nejnevhodnější okamžik, že by přestal reagovat, že by nechtěl udělat něco, co jsem po něm požadoval. Je to zkrátka _držák_.

Někteří jsou nadšení z dlaždice &#8222;lidé&#8220;, která kumuluje kontakty a sociální sítě. Já ani tak ne, dávám přednost samostatným aplikacím pro FB i Tw, ale to je asi věc vkusu.

<a href="http://www.misantrop.info/nokia-lumia-900-v-kapse/wp_000176/" rel="attachment wp-att-564"><img class="aligncenter size-full wp-image-564" title="WP_000176" src="http://www.misantrop.info/wp-content/uploads/2012/10/WP_000176.jpg" alt="" width="538" height="717" /></a>

Jenže všude je chleba o dvou kůrkách a není vše jen jasné, zářivé a sluníčkové. Je i pár věcí, za které bych autorům WP7.5 s chutí strčil prsty do drtičky cukrové třtiny. Jmenovitě za následující věci:

  1. **Tlačítko SEARCH.** Neskutečná pitomost, nepoužitelná (otevře vám prohlížeč s Bingem! Šťastlivcům se Seznamem. Jupí!) a obtěžující. Na to tam je speciální tlačítko! Nemusím, doufám, připomínat, že si ho zmáčknete omylem ve chvíli, kdy rozhodně nic takového nechcete. Někteří věří, že toto tlačítko v některých aplikacích funguje jako kontextové hledání. Tak, v zásadě to je možné, ale ty situace jsou tak řídké, že nakonec skončíte jako já &#8211; místo hledání aplikací, kde SEARCH dělá něco jiného, než že otevře prohlížeč s Bingem, si uděláte velký mentální vykřičník v místě toho tlačítka a budete se mu vyhýbat jak čert kříži.
  2. **Česká klávesnice jen QWERTZ**. Sorry, chci českou, ale QWERTY. Jsem možná divný, ale chci to tak. To, že tam není, nemá žádný speciální důvod, je to jen opruz a šprajc.
  3. **Některé aplikace** (Twittere, dívám se tvým směrem!) **nedodržují tak úplně systémové zvyklosti**. Zrovna třeba ten Twitter má &#8222;dlaždici&#8220; pro připnutí na hlavní obrazovku, ovšem na rozdíl od všech ostatních aplikací, které poslušně dodrží vybrané barevné schéma, si Twitter prostě tvrdošíjně trvá na tom, že bude modrý. Nevím jak komu, mně to třeba vadí. Tuhle chybu počítám do &#8222;věcí, co mi vadí na WP7.5&#8220; &#8211; buď něco takového nemá být možné, nebo schválené do Marketplace.
  4. **Poslat SMS na jiné číslo, než je to primární, není zrovna intuitivní.** Jde to, ale dře to.
  5. **Nutnost použít k některým úkonům Zune.** Zune není něco, z čeho bych učůrával blahem (i když to není taková tragédie jako iTunes na Windows). Sice je to zapotřebí jen na aktualizaci a zálohování, ale i tak. (Existuje i možnost &#8222;Aktualizovat po bezdrátové síti&#8220;, ale to se mi nepodařilo rozchodit ani na jednom místě, kde se vyskytuju)

Mám ještě drobnou výtku k Lumii 900, ale protože se to neprojevilo ani na 800, ani u HTC, považuju to za kuriozitu tohoto modelu. Lumii 900 totiž občas zmate úkon &#8222;ukončení hovoru&#8220;, a trvá jí několik sekund, než se z téhle šokující události vzpamatuje. Komplementárně k tomu se u jednoho hovoru z padesáti stane, že mi telefon zazvoní v kapse, já ho vytáhnu, on díky moderním technologiím rozpozná, že je vytažen, začne se těšit na přijetí hovoru, a těší se tak moc, že přestane reagovat na dotyk.

Za mě dobré. Telefon s WP7.5 je moderní smartfon,  který poskytuje služby, co od něj očekávám, ale zároveň mi svou &#8222;nekomplikovaností&#8220; připomíná časy, kdy věci sloužily lidem, nikoli lidé věcem. Samozřejmě, doby, kdy telefony uměly jen telefonovat a poslat SMSku, a to všechno na tři stisknutí tlačítek, se nevrátí, ale u WP7.5 to není taková tragédie, jako u některých proprietárních systémů, kde člověk než si zavolá, tak se ukliká.

Po téměř roce užívání WP7.5 mohu za sebe zodpovědně prohlásit: Velmi dobrý systém, který nevyvolává orgastické záchvaty nadšení a většinu času o něm ani nevíte. Je to prostě věc, která pracuje, dělá to dobře a moc na sebe neupozorňuje. Pro určitou sortu lidí je to ideální zařízení.

<a href="http://www.misantrop.info/?attachment_id=691" rel="attachment wp-att-691"><img class="aligncenter size-medium wp-image-691" title="lumia-900" src="http://www.misantrop.info/wp-content/uploads/2012/10/lumia-900-500x363.jpg" alt="" width="500" height="363" srcset="https://www.misantrop.info/wp-content/uploads/2012/10/lumia-900-500x363.jpg 500w, https://www.misantrop.info/wp-content/uploads/2012/10/lumia-900-200x145.jpg 200w, https://www.misantrop.info/wp-content/uploads/2012/10/lumia-900.jpg 700w" sizes="(max-width: 500px) 100vw, 500px" /></a>