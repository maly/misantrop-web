---
id: 1715
title: Rozumíme jenom hrubý síle
date: 2013-12-01T12:33:56+01:00
author: Martin Malý
layout: revision
guid: http://www.misantrop.info/1707-revision-v1/
permalink: /1707-revision-v1/
---
Některé věci se ani po dvaceti letech nezmění. Na druhou stranu nikdo nemládne, ani hoši z Vanessy.

<!--more-->

První comeback Vanessy s Ave Agony jsem lehce pominul. Zas tak mě to neoslovilo a kdybych si měl tuhle desku někam zařadit, bylo by to zhruba k Disco Bastards. Ale nové Antidotum s vlajkovým songem Dobře organizovaná tlupa je jiný kafe.Úplně na rovinu: Tlupa je z celé sady nejsilnější, ale zbytek je velmi vyrovnaný. Takže ano, rozhodně stojí za koupi. Na zvuku je slyšet, kam se posunula technologie za ty roky i to, jak producent dokáže vypíchnout zajímavé momenty a _dát zvuku správný sound_. (Předchozí výrok nominuju do soutěže o nejděsivější klišé hudebních recenzí.) Ne, žádné inovátorské zvukové nápady se nekonají, stále je to ten samý mix kovových úderů, ploch a brutálních samplů jako v 90. letech.

Ale přiznejme si na rovinu: Vanessu neposlouchal nikdo kvůli eufonickým harmoniím. Minimálně polovinu vjemu tvořily Samírovy texty, a tak je tomu i na Antidotu. Je pravda, že za těch dvacet let se témata, o kterých Samír píše (polosvět, odvrácená strana společnosti, sex, násilí, drogy), dostaly do textařského mainstreamu a futruje si s nima kušnu každej třetiřadej rapper, drsnej jak šmirgl desítka. To, co dělalo Vanessu Vanessou, a stále dělá, je &#8222;příběh Vanessa&#8220;. Autentičnost. Takže vězte, že &#8222;holky z Moravy, co nalítly albánskýmu ksindlu a teď jedou svázaný a zbitý v kufru auta na svou poslední cestu&#8220; jsou reálné stejně jako &#8222;expřítelkyně, které jsem nabídnul lajnu&#8220; (a ani na sekundu nepochybujte o tom, že to přesně tak bylo). K &#8222;příběhu Vanessy&#8220;, kapely extrémní až za roh, patří popálení návštěvníci koncertu, bitka na pódiu, zpěvák, který si ustřelí hubu plynovou pistolí, šňupání přímo na koncertu&#8230; a všechno tohle dohromady katapultuje Vanessu na žebříčku _drsných kapel_ na přední místa. Překonal by ji snad jen Törr, kdyby Vlasta Henych po večerech obcoval s mrtvolama a přiznával to v rozhovorech, ale jinak &#8211; lituju, všechny &#8222;bulvární skandály&#8220; a ožralé _celebrity_ jsou proti Vanesse historky z nedělní školy.

Vanessa je dneska velmi logické spojení výrazných osobností: Samíra Hausera, talentovaného autora s neskutečnou imaginací, hnaného vnitřními běsy, Jakuba Horáka, jednoho z mála autentických bohémů, který si na rozdíl od chudých nadaných básníků může dovolit z peněz za reklamy třeba&#8230; hmmm, třeba produkovat Vanessu, Mirka Papeže, který svou schopnost psát elektronickou muziku dokazuje posledních dvacet let, a Jardy Stuchlého, druhdy bubeníka hardcorové formace Majklův strýček, který už před dvaceti lety bubnoval tak zběsile, že vypadal, jako by měl každou chvíli umřít. Všichni tihle pánové jedou rozhodně naplno a Horák s Hauserem žijí svoje životy tak, jako by tvořili umělecké dílo. Minimálně Jakubův život jednoho dne někdo vezme, zarámuje a pověsí do galerie mezi Duchampův pisoár a barevný portrét Mao Ce-Tunga.

Dá se ještě dneska, v desátých letech, takhle šokovat? Je samozřejmé, že na křtu desky v Rock Café byly na pódiu pověšené &#8222;pytle s mrtvolami&#8220; (rozvěsil Pablo de Sax) a že zadní projekce se skládala z neuvěřitelných gorre snímků, ale kritika se nad tím dneska už asi ani nepozastaví. Tím míň obecenstvo, které se z devadesáti procent skládalo z lidí, co na Vanessu chodili v 90. letech. Na křtu se sešlo několik set čtyřicátníků v černém oblečení a pár desítek mládežníků. Když jste v davu řekli &#8222;koncert v Belmondu na Jiřáku&#8220;, tak se okolo vás otočilo minimálně pět lidí, kteří &#8222;tam byli taky&#8220; (zbývající tři by se otočili taky, ale dneska už jim ty uši tak dobře nesloužej, takže vás neslyšeli&#8230;) A tahle skupina lidí si přišla na _tu svoji Vanessu_, jak ji zná a má ráda.

Rock Café je jednoznačně mizerná volba na takovouhle akci. Malý prostor s divným zvukem. Naštěstí vadilo jen to první; dilema divného zvuku vyřešil zvukař tím, že pustil aparaturu na plný výkon, takže se jednotlivé skladby slily do bolestivé hlukové koule, která se valila sálem a ničila na co přišla. S kolegou Flarem jsme tipovali u jednotlivých songů, co jsou zač, a občas se nám podařilo ten bordel dešifrovat až někde u refrénu. Ale na koncerty Vanessy se nikdy nechodilo poslouchat, tam se chodilo trpět a sdílet svoje utrpení s ostatními. V tomto punktu tedy OK. Písničky si pusťte doma.

A skandál? Jak se to vezme. Nahá holka s diskokoulí na hlavě. Neustále odbíhající Samir, zvracení i šňupání přímo na pódiu, dvouhodinové zpoždění, žádný křest&#8230; takže vlastně ani ne. Byla to Vanessa taková, jakou ji známe, ve velmi dobré formě, s muzikou našlapanou energií. Škoda jen, že ji skoro nikdo neslyšel. A ti, co stáli za mnou (203cm) a Flarem (210cm) ji ani neviděli!

Největší skandál tak je snad to, že nezahráli Kolumbii a že jako přídavek dali Fízla na speedu. Já osobně byl spokojen: Vanessa žije, potkal jsem se s různými známými, se kterými jsme se leta neviděli, seznámil jsem se s novými lidmi a o půlnoci jsem byl, jako spořádaný čtyřicátník, doma. A ta deska je fakt dobrá.

_PS: Díky za vstup Adamovi, Mírovi a Samírovi._