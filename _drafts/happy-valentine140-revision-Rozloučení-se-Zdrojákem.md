---
id: 144
title: Rozloučení se Zdrojákem
date: 2012-02-13T17:36:24+01:00
author: Martin Malý
layout: revision
guid: http://www.misantrop.info/140-revision/
permalink: /140-revision/
---
Když Martin Hassman před třemi (a něco) lety napsal, že pod hlavičkou Internet Infa začíná vycházet magazín o webových technologiích, popřál jsem mu (a celému magazínu) hodně zdaru a neprozřetelně přislíbil článek. Netušil jsem, že za šest měsíců budu, obrazně řečeno, sedět na jeho židli&#8230; Je načase se zase zvednout a jít dál, takže jsme se s Internet Infem dohodli, že skončím.

<!--more-->

V novoročních článcích jsem čtenářům Zdrojáku slíbil, že Zdroják v roce 2012 zažije výraznou změnu. Ano, měl jsem na mysli svůj odchod.

_Na tomhle místě by měly být takové ty řeči o dlouhé plodné spolupráci v dělné atmosféře soudružského kolektivu. Ale nebudou._ Zmíním výslovně jen Petra Krčmáře, který mi byl nejbližším _de facto_ nadřízeným, a se kterým jsme se vždy domluvili a rozuměli si (dokonce jsme byli spolu i v Paříži, heč!) Petře, díky za skvělou spolupráci, bylo to fajn a _zas někdy!_

Neodcházím kvůli nějakým osobním sporům &#8211; s lidmi z IInfa jsem vycházel korektně. Odcházím hlavně proto, že se chci pohnout dál. Za rok mi bude čtyřicet, a nechci být ve čtyřiceti &#8222;_redaktor nedělní přílohy linuxáckého magazínu_&#8222;. Nazvěme to klidně &#8222;ješitností&#8220; nebo &#8222;ambicemi&#8220;, ale velkou roli v mém rozhodnutí hrály detaily. Třeba to, že Zdroják je stále subdoména Roota, a po třech letech bylo jasné, že na poddoméně zůstane. Beru to jako jednu z několika _proher_, věcí, které jsem se Zdrojákem nedokázal.

Na druhou stranu se mi podařilo prosadit, spolu s kolegy z redakcí, změnu pravidel pro diskuse. Například to, že redakce smí smazat komentáře, které jsou útočné vůči jiným diskutujícím. Ale nevím, jestli to brát jako výhru, protože to trvalo rovných 30 měsíců, během kterých jsem mnohokrát poslouchal od autorů, že _na tohle nejsou zvědaví_ a jestli si na Zdrojáku víc vážíme nějakých anonymních trollů, nebo autorů. Martin to prý řešil tak, že vstával brzo a diskuse prostě promazal, bez ohledu na interní pravidla. Já to řešil cestou neustálého otvírání téhle záležitosti na poradách. _Ano, fakt mě za to měli hrozně rádi&#8230;_ A nejen za tohle.

Ale to vás nezajímá. Vás zajímá, **co bude dál se Zdrojákem**!

Další osud Zdrojáku je na rozhodnutí vydavatele. Je plně na něm, jak se Zdrojákem naloží. Jestli bude vycházet dál, v jaké míře, nebo jestli skončí&#8230; Nevím. Podle posledních informací, co mám, zůstane zachován, i když v podstatně nižší frekvenci.

Bye, bylo to fajn, jdeme dál&#8230;

Zůstaňte naladěni, protože já rozhodně do ústraní neodcházím&#8230;