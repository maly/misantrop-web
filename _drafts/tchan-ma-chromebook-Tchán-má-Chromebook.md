---
id: 1992
title: (Tchán má) Chromebook
date: 2014-05-04T14:33:35+01:00
author: Martin Malý
layout: post
guid: http://www.misantrop.info/?p=1992
permalink: /tchan-ma-chromebook/
dsq_thread_id:
  - "2659870027"
image: /wp-content/uploads/2014/05/71Kxp0Q1WjL._SL1500_.jpg
categories:
  - Nezařazené
tags:
  - Chrome OS
  - Chromebook
---
Chromebook? Proč? Takový nesmysl&#8230;

<!--more-->

Tchán má starý notebook. Před sedmi lety slušný, dneska líný, zaneřáděný, nedostačující, ani po reinstalaci se to moc nelepší, protože&#8230; A k tomu se hned dostanu!

Tchán na něm dřív zpracovával nějaké dokumenty, řešil práci a tak, ale od té doby, co je v důchodu, tak používá notebook hlavně na dvě věci: Zaprvé &#8211; kouká se, jestli je na ledovci sníh a jestli ve Švédsku berou ryby, a zadruhé: posílá maily a přijímá maily. K tomu občas koukne na YouTube, občas napíše něco ve Wordu a vytiskne to. A basta.

Jeho starý notebook je už takový dýchavičný prevít. Jasně, mohl bych mu ho sebrat a nainstalovat tam Tchánbuntu a tak, ale sorry: když kouká na ledovec, tak je tam nějaké komprimované video, co na novém železe pořeší karta, tady to řešily XP a vypadalo to spíš že vyvolává fotky ve vývojce než že kouká na video. Jednojádro, grafika nicmoc, tehdy to stačilo, dneska už to moderní nároky neutáhne.

Vědom si **jeho potřeb** (a tohle bych dal tučně fontem dvaasedmdesátkou!) jsem tedy nakonec usoudil, že by se mu hodil Chromebook. Chvíli jsme sondovali, jestli na tom náhodou nedělá ještě něco jiného (nedělá!), a pak jsem rozhodl: Bude mít narozeniny, dostane nový hardware, drahé to není a padne to přesně jeho potřebám! Takže jsem z Amazonu objednal [Acer C720](http://www.amazon.com/gp/product/B00FNPD1VW/ref=as_li_tl?ie=UTF8&camp=1789&creative=390957&creativeASIN=B00FNPD1VW&linkCode=as2&tag=dein-20&linkId=3AOVPXGFII7TOQDE). Ano, doručují i do ČR. Od objednání k dodání to šlo zase rychleji než s Českou poštou, nebýt toho zdržení na celnici, ale nakonec Chromebook dorazil včas.

Hardware je velmi slušně vyladěný a **pro tchánovy potřeby** (font 114, strong bold!) naprosto ideální. Počítač je rychlý, reaguje střelhbitě, dá se k němu připojit myš a celé se to dá píchnout k televizi. Software taky jedna báseň: prohlížeč, jeho hlavní pomůcka, je tady primární věc, neřeší nějaký &#8222;konec podpory XP&#8220;, neřeší antiviry ani spyware, a přitom mu tam funguje všechno, co používá. Takže máme stoprocentní pokrytí jeho potřeb, za cca 6000 Kč i s poštovným, tchán je stále nadšený, jak je to lehký a rychlý a pohodlný, takže za sebe můžu s klidem říct, že &#8222;mise splněna úspěšně&#8220;. Pro důchodce, co leze po internetech a kouká na poštu, je to naprosto ideální věc, &#8222;nerozbitná&#8220; hardwarově i softwarově. (U rodičů to bude asi o něco těžší, tam budu muset asi sáhnout po Chromeboxu.)

Jediné, co jsme museli pořídit, byla sada nálepek na klávesy (americký Chromebook samozřejmě nemá české popisky klávesnice, i když Chrome OS komunikuje v češtině), kabel (dodávaný má americkou vidlici, musel jsem pořídit českou s &#8222;mikymausem&#8220;) a novou tiskárnu, která umí &#8222;cloud print&#8220;.

Víc se k tomu asi říct nedá &#8211; vždyť je to jednoduchý jak hrábě! Notebook plasťák, designově žádná hitparáda, který pustíte a během několika (asi tak šesti) sekund je nastartovaný (když se probouzí, netrvá to ani sekundu). A jediné, co na něm je, je prohlížeč Chrome. Někde na pozadí si to aktualizuje samotný systém, ale uživateli to vlastně nic nad to neumožní. Což je pro někoho omezení, ale pro spoustu lidí vlastně už ani ne. Schválně, změřte si, vy, obyčejní lidé, kolik času strávíte v prohlížeči a kancelářských aplikacích? Vy, programátoři, admini a geekové obecně, si nic neměřte. Pro vás Chromebook není, věřte mi!

<p style="padding-left: 30px;">
  Tak, tolik k Aceru C720, a teď pár slov k těm, co nevědí, ale ochotně poradí a s názorem přispěchají. &#8222;Nedá se to používat bez připojení&#8220; &#8211; není pravda, spousta aplikací, včetně kancelářských, funguje offline. &#8222;Radši bych koupil tablet s Androidem&#8220; &#8211; fajn, já ne. &#8222;Vždyť to neumí přehrát BR rip z NAS&#8220; &#8211; ufff! &#8222;Vždyť to má Celeron, do toho bych nešel&#8220; &#8211; není důvod &#8222;do toho nejít kvůli Celeronu&#8220;, protože ten stroj je opravdu rychlý (inu, je tam jen to nezbytné a nejsou tam zbytečnosti). &#8222;Vždyť tam není konzole, kam napíšu apt-get?&#8220; &#8211; &#8222;Ukládá to data do cloudu, no to bych nikdy&#8230;!&#8220; &#8211; &#8222;Má to jen 16 GB disk!&#8220; &#8211; &#8222;Je to k ničemu!&#8220; Üüüüüüííííííí!
</p>

<p style="padding-left: 30px;">
  Já to opakuju pokaždé, a pokaždé se objeví ti samí trotlové s podobnými výhradami, kteří považují svoje potřeby a požadavky na zařízení za ty jedině správné a objektivní, a pokud jim zařízení nevyhoví, tak je špatné. Ve světě těchto lidí asi není místo pro někoho, kdo jen použije prohlížeč &#8211; <em>nejde tam nainstalovat software, nemá to konzoli a nepustím si na tom video z NASu, tak je to úplně pochybný koncept úplně debilního Google!</em> Stokrát jim zopakujete, že to splňuje vaše požadavky, stokrát vám odpoví, že vaše požadavky jsou pomýlené, ve skutečnosti máte jiné &#8211; a ty to nesplňuje! A pak se mi ještě diví, že diskusi mažu. <em>Fachkreténi.</em>
</p>

Jestli hledáte notebook pro někoho, kdo používá jen prohlížeč a nenáročné Office, tak zvažte tuto kategorii. Je to levné, rychlé a pohodlné. Kolega Ota Schön používá stejný typ ([Acer C720](http://www.amazon.com/gp/product/B00FNPD1VW/ref=as_li_tl?ie=UTF8&camp=1789&creative=390957&creativeASIN=B00FNPD1VW&linkCode=as2&tag=dein-20&linkId=3AOVPXGFII7TOQDE)) pro běžnou práci, a vystačí si taky.

PS: Diskusi povolím pro dotazy k chromebookům, jestli budu vědět, odpovím. Ale než do ní napíšete, připomeňte si [pravidla moštárny](http://www.misantrop.info/491765-pravidla-mostarny.php).