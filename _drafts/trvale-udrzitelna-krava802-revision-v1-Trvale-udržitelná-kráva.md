---
id: 1922
title: Trvale udržitelná kráva
date: 2014-02-13T10:30:01+01:00
author: Martin Malý
layout: revision
guid: http://www.misantrop.info/802-revision-v1/
permalink: /802-revision-v1/
---
<p style="padding-left: 30px;">
  <em>Reprint mých starších článků o argumentačních faulech a polemických figurách, opět na jednom místě a dohromady.</em>
</p>

### Dráždění blbců bosou nohou aneb Pětadvacatero argumentačních podpásovek, Bohu budiž žalováno! (_Ti, co přečtou maximálně 350 slov v jednom článku, by neměli pokračovat._)

#### Úvod

Mám velice rád stránky pana <a href="http://www.dgx.cz/trine/" target="_blank">DGX</a>, dost často souhlasím s jeho názory, vím že je dovede zajímavě podat a vůbec – je to zajímavé čtení. Rok jsem na ně nechodil, dokonce jsem si je zablokoval na routeru, abych nepodlehl pokušení&#8230; Před časem mě přestalo bavit vysvětlování důvodů pokaždé, když mi někdo poslal odkaz na <a href="http://www.dgx.cz/trine/" target="_blank">DGX</a> stránky (_&#8222;Nechodím tam&#8230;&#8220; – &#8222;Sem se mrkni, to je fakt dobrý.&#8220; – &#8222;Nemůžu, mám to zablokovaný&#8220; – &#8222;A proč?&#8220;_), takže jsem odblokoval. Říkal jsem si: _Konečně, DGXovo čtení mi za to stojí, vždyť se na ty komentáře koukat nemusím._

Nejde to. Nemohu se udržet, nakonec na komentáře kouknu, pročtu tři, čtyři, jsem ukolébán falešným pocitem bezpečí a rozumu, a najednou **prásk!** Blbec jak vrata!

<a href="http://www.dgx.cz/trine/" target="_blank">DGX</a> totiž za ty dva roky a kousek, co píše, vyspěl v bloggerskou star a vysoký standard si udržuje už dlouhou dobu, takže je jasné, že se u něj objevila kromě lidí sympatických i horda vševědů a kreténů, nad jejichž komentáři soudný člověk žasne. Myslel jsem si, že nejhorší komentátor je ten, kterému se udělá názor, a musí ho napsat. <a href="http://www.dgx.cz/trine/" target="_blank">DGX</a> pokročil ještě o stupeň dál – jeho hovadníci často ani názor nepotřebují.

## Posvátná kráva

První půlku problému, který budu demonstrovat na komentářích u DGX, hezky popsal <a href="http://www.dgx.cz/trine/item/dokonale-stylovani-formularu#comment-9579" target="_blank">Lokutus ve svém komentáři</a> takto: &#8222;_Zajímavé, jak dgx šťourá klackem do posvátné krávy. A ještě zajímavější je, jak ta kráva bučí pořád stejně. Možná bysme jí mohli konečně zaříznout, ne?_&#8220;

Ano, v oboru, o kterém DGX píše, je víc posvátných krav než v Kalkatě u hlavní pošty. Chcete příklady posvátných krav z oblasti internetu, webdesignu a programování?

  * Tabulky jsou zlo
  * CSS je univerzální dobro
  * Firefox znamená &#8222;panda červená&#8220;
  * IE je zlo
  * Objektové programování je jednoznačné dobro
  * Assembler je špatný
  * PHP je špatný jazyk vhodný leda pro kodéry
  * AJAX je aplikační prostředí
  * Linux je bezpečný operační systém
  * MacOS je velmi přehledný a uživatelsky příjemný
  * Windows nejsou bezpečné

Jednoduché pravdy jsou ty nejpravdivější a mají nejoddanější komentářové bojovníky. Oddaný komentovník nepřemýšlí nad tím, čemu je oddán, ale reaguje pouze na základě prostého porovnávání klíčových slov. A tak se může stát, že u <a href="http://www.dgx.cz/trine/item/pojdme-vymytit-homosexualitu" target="_blank">článku</a>, kde je hloupost &#8222;_obracení lidí s IE na víru FFravou_&#8220; přirovnána k hlouposti &#8222;_obracení homosexuálů na víru heteravou_&#8222;, sepne nějakému _Věci Oddanému Komentovníku_ regulární výraz &#8222;**/homosexu.*/i**&#8220; a dotyčný obviní DGX z nepochopení homosexuality, z urážky homosexuálů či jej sepsuje za to, že tak vážný (banální) problém jako je homosexualita přirovnává k takovému banálnímu (vážnému) problému jako je prohlížeč.

Svatou krávu totiž nemusíte ani udeřit, ani klackem šťouchnout – stačí jen říct, že _bizon NENÍ posvátná kráva_. Oddanému postačí ta zmínka o krávě a vyčte vám, že pochybujete o posvátnosti krav, podpoří to odvolávkami na _Obecně Uznávané Autority_ a přihodí něco o vaší inteligenci, schopnostech a vědomostech, nejčastěji v podobě &#8222;_Chceš mi snad říct, že se XY mýlí a ty máš pravdu?_&#8222;, kde XY je buď Obecně Uznávaná Autorita nebo &#8222;většina&#8220;.

Přitom s největší pravděpodobností Obecně Uznávaná Autorita nikdy nic takového neřekla a jedná se pouze o mylnou interpretaci jejích slov, protože těmto oddaným uctívačům je společná jedna porucha, a to **špatné chápání smyslu psaného textu**.

## <a name="to-jsem-nenapsal" href="#to-jsem-nenapsal">To jsem nenapsal!</a>

A jsme u oné druhé půlky problému komentářů, a tou je právě **neschopnost pochopit psaný text**. Porozumění psanému textu přitom patří mezi základní složky tzv. _funkční gramotnosti_. S nástupem komentářů u článků je vidět, kolik lidí má s pochopením textu problémy – je to obzvlášť markantní, když čtete komentář hned po přečtení textu, to vás onen &#8222;_jáovozismus_&#8220; pořádně trkne. Hezky to koresponduje s výzkumy, které čas od času provádějí různé instituce, jejichž závěrem je to, že čeští studenti sice znají všechny vzory všech pěti slovesných tříd a dovedou určit větné členy, ale nerozumí článku v novinách. Schválně, zkusíme si malý test. Mějme větu: &#8222;**Jel jsem vlakem s černochem, který smrděl a krkal.**&#8220; Co touto větou její autor říká? Co z ní lze vyvodit?

<p style="padding-left: 30px;">
  a) že jel vlakem s člověkem, který měl černou kůži, a ten člověk smrděl a krkal.<br /> b) že lidé co jezdí vlakem smrdí a krkají<br /> c) že kdo krká, ten smrdí<br /> d) že černoši smrdí<br /> e) že černoši jezdí vlakem, protože nemají na auto<br /> f) že vlaky jsou plné černochů, co smrdí<br /> g) že je svět nespravedlivý, protože on musí jezdit vlakem, kde mu smrdí černoši<br /> h) že vždycky když jede vlakem, tak sedí s krkajícím smradlavým černochem<br /> i) že když někdo krká a smrdí, tak je černoch<br /> j) že mimo vlak není možno krkat<br /> k) že smrdí jen černoši<br /> l) že by bylo potřeba všechny černochy vyhnat<br /> m) že kdo jede vlakem, pojede s černochem<br /> n) že černoši žijou ve vlacích<br /> o) že kdyby nejel vlakem, tak krkajícího smradlavého černocha nepotká<br /> p) že nesnáší černochy<br /> q) že se považuje za lepšího než onen černoch<br /> r) že za to může Klaus<br /> s) že vlak není dobrý dopravní prostředek<br /> t) že se považuje za odborníka přes železnici<br /> u) že nemá sociální cítění<br /> v) že každý, s kým kdy jel vlakem, krkal a byl černoch<br /> w) že krkání je způsobeno jízdou ve vlaku<br /> x) že už nikdy vlakem nepojede<br /> y) že jel jednou jedinkrát vlakem<br /> z) že cesta vlakem způsobuje, že krkající černoši smrdí
</p>

Máte to? Tak vězte, že jediná správná odpověď je A, všechny ostatní jsou chybné a jsou ukázkami selhání logiky, které se v komentářích celkem běžně vyskytují, a zároveň ilustrují nejčastější případy &#8222;nepochopení psaného textu&#8220;. Na základě nepochopení textu může komentátor sepsout autora metodou, kterou pracovně nazývám &#8222;_Tak ty říkáš, že&#8230;_&#8220; – v našem testu by to byl komentář &#8222;_Tak ty říkáš, &#8230;_&#8220; doplněný nějakou možností B, C, D, &#8230; a otazníkem.

## <a name="chyby-v-usudku-a-logice" href="#chyby-v-usudku-a-logice">Chyby v úsudku a v logice</a>

_V této části je u rozdělení obratů použito pojmenování a třídění dle Koukolíka a Drtilové, jak jej podali v knize Základy stupidologie – Život s deprivanty II, není však důsledně dodrženo, některé body jsem spojil, některé vypustil či rozdělil._

Je spousta obratů, kterými může komentátor napadnout autora. Někdy tak učiní proto, že má problém s pochopením psaného textu (to jsou nejčastěji chyby v úsudku a logice, chyby v chápání implikací či kvantifikátorů), jindy proto, že s autorem nesouhlasí a &#8222;porazit jej&#8220; v debatě považuje za věc osobní cti, tak sáhne k vědomému logickému klamu. Račte si vybrat z téhle pětadvacítky nejčastěji používaných:

  1. <a name="obracena-implikace" href="#obracena-implikace"><strong>Obrácená implikace.</strong></a> Z tvrzení &#8222;Jestliže A, tak B&#8220; je vyvozen závěr &#8222;Jestliže B, pak tedy A&#8220;. Z tvrzení &#8222;_Jestliže používám Firefox, tak používám jádro Gecko_&#8220; je tak vyvozen závěr &#8222;_Jestliže mám v prohlížeči Gecko, tak je to Firefox._&#8222;
  2. <a name="nonimplikace" href="#nonimplikace"><strong>Non-implikace.</strong></a> Z tvrzení &#8222;Jestliže A, tak B&#8220; je vyvozeno &#8222;Jestliže neplatí A, pak neplatí B&#8220;. Z tvrzení &#8222;_Jestliže používám Firefox, tak používám jádro Gecko_&#8220; je tak vyvozen závěr &#8222;_Když nemám Firefox, tak v prohlížeči nemám Gecko_&#8222;
  3. <a name="zamena-kvantifikatoru" href="#zamena-kvantifikatoru"><strong>Záměna kvantifikátorů.</strong></a> Z tvrzení &#8222;Existuje A, které má vlastnost B&#8220; je vyvozeno &#8222;Všechna A mají vlastnost B&#8220;. Viz malý test výše.
  4.  <a name="nutnost-protikladu" href="#nutnost-protikladu"><strong>Nutnost protikladu.</strong></a> Z tvrzení &#8222;Existuje A, které má vlastnost B&#8220; je vyvozeno &#8222;Existuje A, které vlastnost B nemá&#8220;. Z toho, že existuje motor, který potřebuje palivo, je odvozeno, že musí existovat motor, který palivo nepotřebuje.
  5. <a name="falesne-dilema" href="#falesne-dilema"><strong>Vytvoření falešného dilematu</strong></a> (trilematu apod.), tedy zdání, že existují jen dvě (tři,&#8230;) možnosti: &#8222;_Ty píšeš, že nepoužíváš Firefox. Takže používáš Explorer!_&#8222;
  6. <a name="argument-nevedomosti" href="#argument-nevedomosti"><strong>Argument nevědomostí.</strong></a> Protože nikdo nedokázal, že neplatí A, je považováno A za dokázané&#8230; &#8222;_Nikdo nedokázal, že Bůh existuje, takže Bůh neexistuje_&#8220; vs &#8222;_Nikdo nedokázal, že Bůh neexistuje, takže tedy Bůh existuje_&#8222;.
  7. <a name="sikma-plocha" href="#sikma-plocha"><strong>Šikmá plocha.</strong></a> Z tvrzení je odvozena řada dalších tvrzení, každé vždy o kousek silnější než předchozí, a poslední je použito ve sporu. &#8222;_Lžeš. Kdo lže, ten krade. Kdo krade, může i zabít. S vrahem se nebudu bavit!_&#8222;
  8. <a name="slouceni-nesouvisejiciho" href="#slouceni-nesouvisejiciho"><strong>Sloučení nesouvisejícího.</strong></a> Dva nesouvisející body se sloučí do jednoho a očekává se, že oběť odmítne či přijme celek, přičemž přijetí i odmítnutí lze považovat za _špatné_: &#8222;_Ty hodně používáš internet. Vzrušuje tě to bizarre porno, které na internetu je?_&#8222;
  9. <a name="odvedeni-pozornosti" href="#odvedeni-pozornosti"><strong>Odvedení pozornosti.</strong></a> &#8222;_Píšeš o tom, že tohle je JavaScriptový kód použitelný pouze v IE. Ale měl bys dodat, že IE neumí zobrazit průhledné PNG obrázky a má problémy s CSS!_&#8222;
 10. <a name="argument-klackem" href="#argument-klackem"><strong>Argument klackem či slzami.</strong></a> &#8222;_Myslím že by sis měl uvědomit možné důsledky toho co píšeš._&#8220; &#8222;_Nepřipadá ti kruté takhle zkritizovat sedmnáctiletého kluka, který napsal svůj první článek?&#8220;_
 11. <a name="argument-skupinou" href="#argument-skupinou"><strong>Argument skupinou</strong></a> (argumentum ad populum). Místo logického argumentu se odvoláme na mínění většiny. &#8222;_Blogy jsou bezcenné výlevy grafomanů, to vám potvrdí každý!_&#8222;, &#8222;_IE je dobrý, protože jej používá většina lidí_&#8222;, popř. populární &#8222;_Naprostá většina populace sleduje v televizi hokej, takže hokej určitě nebude taková bezvýznamná věc, jak tvrdíš!_&#8220; či &#8222;_Nemůžeš být homosexuál, co by tomu řekli lidi?_&#8222;
 12. <a name="ad-hominem" href="#ad-hominem"><strong>Argument ad hominem.</strong></a> Místo logického protiargumentu se zaútočí buď přímo na autora: &#8222;_Takový žlučovitý dědek by neměl psát a kazit tak ostatním radost_&#8222;, nebo na nějaký jeho vedlejší znak: &#8222;_Co tu žvaníš, vždyť víme, že jsi zaměstnanec Microsoftu!_&#8222;. Lze použít obrat &#8222;**Ty taky!**&#8220; – &#8222;_Co tu vychvaluješ Linux, vždyť máš doma Windows!_&#8222;
 13. <a name="argument-autoritou" href="#argument-autoritou"><strong>Argument autoritou.</strong></a> Nejlíp tou, která je sice autoritou, ale v jiném oboru: &#8222;_Že je IE špatný prohlížeč? Profesor na VŠ mi říkal přesný opak!_&#8220; – jenže to říkal profesor ekonomiky v souvislosti s tím, že mu některé stránky fungují jen v IE. Můžeme použít i anonymní autoritu (známá vazba &#8222;_Britští vědci zjistili&#8230;_&#8220; či &#8222;_odborníci říkají&#8230;_&#8222;)
 14. <a name="pravidlo-vs-vyjimka" href="#pravidlo-vs-vyjimka"><strong>Pravidlo vs. výjimka.</strong></a> Proti speciálnímu případu je argumentováno obecným pravidlem: &#8222;_K definování vzhledu stránek se nemají používat tabulky, ale CSS. Z toho plyne, že výčetku (formulář, tabulku výsledků) nesmíš zobrazovat jako TABLE, ale musíš to nastylovat přes CSS!_&#8222;
 15. <a name="vyjimka-vs-pravidlo" href="#vyjimka-vs-pravidlo"><strong>Výjimka vs. pravidlo.</strong></a> Z výjimky je zobecněním vytvořeno pravidlo: &#8222;_Podařilo se mi v Excelu udělat leták. Když chcete leták, použijte na to Excel._&#8222;
 16. <a name="potom-neni-proto" href="#potom-neni-proto"><strong>Potom není proto.</strong></a> Z toho, že po A nastalo B je odvozeno, že A bylo příčinou B. &#8222;_Jakmile jsem nainstaloval program XYZ, tak mi zhavaroval disk s důležitými daty, proto pozor na program XYZ!_&#8220; Někdy je vyvozen příčinný vztah mezi A a B v případě, že A i B jsou společnými důsledky jiného jevu. &#8222;_Začala mne bolet hlava a pak jsem zvracel. Zvracení tedy bylo způsobeno bolením hlavy_.&#8220; – přitom obojí bylo způsobeno infekcí.
 17. <a name="nevyznamna-pricina" href="#nevyznamna-pricina"><strong>Nevýznamná příčina.</strong></a> Z A sice vyplývá B, ale podílí se na B naprosto minimálně: &#8222;_Zapálil jsi svíčku! Svíčka produkuje oxid uhličitý, takže ty zhoršuješ globální oteplení_&#8220; či oblíbené &#8222;_Nedojedl jsi polévku! Přispíváš tím k hladu ve třetím světě!&#8220;_
 18. <a name="pricina-a-nasledek" href="#pricina-a-nasledek"><strong>Záměna příčiny a následku.</strong></a>
 19. <a name="zveliceni-priciny" href="#zveliceni-priciny"><strong>Zveličení jedné příčiny z mnoha.</strong></a> &#8222;_Za viry může nekvalitní práce Microsoftu._&#8222;
 20. <a name="omyl-nahody" href="#omyl-nahody"><strong>Omyl náhody.</strong></a> Z toho, že v minulosti nastal jev s nižší četností než byla očekávána je vyvozeno, že v nejbližší době k tomu musí dojít. &#8222;_Už dlouho nespadlo žádné letadlo ČSA, v nejbližší době tedy musí nějaké spadnout!_&#8220; Opačný postup je &#8222;**omyl stoleté vody**&#8222;, tedy &#8222;_Byla-li loni stoletá povodeň, přijde další až za sto let!_&#8222;
 21. <a name="argument-kruhem" href="#argument-kruhem"><strong>Argument kruhem.</strong></a> &#8222;_Lupa je kvalitní webzin, protože pro ni píšou kvalitní autoři, jako třeba Vojtěch Bednář. To, že je Vojtěch Bednář kvalitní autor dokazuje to, že píše pro kvalitní webzin Lupu. Kdyby Vojtěch Bednář nebyl kvalitní autor, tak by přeci na Lupu nemohl psát!_&#8222;
 22. <a name="o-to-neslo" href="#o-to-neslo"><strong>O to nešlo!</strong></a> Při tomto obratu je argumentováno tím, že nebylo dosaženo nějakého cíle, aniž by o ten cíl šlo: &#8222;_Tvůj článek, který porovnává podporu různých CSS konstrukcí v jednotlivých prohlížečích je naprosto zbytečný a bezcenný, protože neodpověděl na otázku, který prohlížeč je nejlepší!_&#8222;
 23. <a name="klam-casti" href="#klam-casti"><strong>Klam části.</strong></a> Pokud má část nějakou vlastnost, je odvozováno, že ji bude mít i celek. Pokud má celek nějakou vlastnost, je odvozováno, že ji bude mít i část. &#8222;_Zpracování rozsáhlých polí je v Basicu pomalé. Z toho plyne, že Basic je pomalý jazyk._&#8222;
 24. <a name="povrchni-vyrok" href="#povrchni-vyrok"><strong>Povrchní výrok.</strong></a> Namísto vysvětlení příčin je jev pouze popsán či zařazen a toto zařazení je vydáváno za vysvětlení podstaty jevu. &#8222;_Tohle může napsat jen volič ODS._&#8220; Variantou je plytké vysvětlení &#8222;_Je to takové jaké to je&#8230;_&#8220; – jen málokdy někdo použije protihmat: &#8222;_A jaké to tedy je?_&#8222;
 25. <a name="hastros" href="#hastros"><strong>Hastroš</strong></a>. Spočívá v tom, že místo argumentace proti tvrzení je tvrzení nahraženo zjednodušenou či pokroucenou a zjevně nesmyslnou variantou a je vyvracena ta. _&#8222;Kdekdo tvrdí, že lidé, co kouří intenzivně marihuanu, ztrácí zájem a motivaci a často jen sedí a poslouchají hudbu. Jako by snad poslouchání hudby nemělo místo v životě kulturního člověka! Co je špatného na tom poslouchat Čajkovského poté, co si člověk vykouří jointa?&#8220;_

(Aktualizace: Pěkný seznam i s příklady v českém překladu &#8211; [argumentační fauly](http://www.obcanskevzdelavani.cz/argumentacni-fauly))

## <a name="dvanactero-figur" href="#dvanactero-figur">Dvanáctero figur zápasu perem</a>

### To že má někdo hlas ještě neznamená, že má také rozum, aneb _Koho pámbu miluje, toho komentářem navštěvuje!_

Tuto část začnu volným převyprávěním Čapkova eseje &#8222;_Dvanáctero figur zápasu perem čili příručka písemné polemiky_&#8222;, jež vyšel v knize Marsyas. Čapek postuluje dvanáct zásad, jimiž by se měl řídit polemik, kterému nejde o věc ani o pravdu, ale o potření protivníka, o jeho zdeptání a o to, aby jej před celým světem udolal. V soukromé polemice mezi čtyřma očime nemá valného smyslu tyto obraty používat, v soukromí jen málokdo chce protivníka &#8222;udolat&#8220; a &#8222;zdeptat&#8220;. Proč taky? Žádný přínos to nemá. Jediný přínos má &#8222;zdeptání&#8220; na veřejnosti, protože tím v očích veřejnosti disputér zvyšuje svou cenu, nebo si to aspoň myslí.

Následující metody jsou používány převážně při &#8222;_argumentam ad hominem_&#8222;, tedy argumentování k osobě namísto k věci. Místo toho, aby komentátor napsal své výhrady k předpokladům, postupům či vyvozeným závěrům, ohradí se proti autorovi jako takovému, napadne jeho schopnosti, odbornost či morální profil.

Čapek formuloval těchto dvanáct bodů:

  1. <a name="despicere" href="#despicere"><strong>Despicere.</strong></a> Polemizující musí vstoupit do polemiky tím, že se uvede jako morálně a intelektuálně nadřazený svému odpůrci, nebo, což je skoro totéž, musí dát najevo, jak je oponent omezený, blbeček, tlachal, nula, neumětel&#8230; Internet takový vstup velmi usnadnil svou anonymitou, protože je velmi snadné se uvést do polemiky slovy &#8222;_Já jsem úspěšný manažer velkého podniku s šesticiferným platem, každý týden jednám alespoň třikrát se zástupci velkých zahraničních firem, takže mám ve věci podstatně větší rozhled a praxi_&#8222;, a to i když jste osmnáctiletý student MUNI z Rakvic, který se dostal nejdál do Brna. Pokud jste v životě napsali aplikaci Hello, World, jste odborník na systémové programování a můžete tedy posoudit nedostatky správy paměti v operačních systémech. První HTML stránka vás kvalifikuje coby znalce webdesignu, zapojením modemu se stáváte odborníkem na problematiku sítí a pokud vám doma rozkvetla azalka, jste odborník přes zemědělství. Odborníkem přes politiku, sport či umění se stáváte jaksi automaticky, nemusíte se nijak kvalifikovat.
  2. <a name="termini" href="#termini"><strong>Termini.</strong></a> Volte slova, která jsou emočně zabarvena. Když váš protivník napíše &#8222;_Mám dojem, že to není úplně tak jak píšeš_&#8222;, tak musíte v odpovědi zdůraznit, že se na vás &#8222;_sprostě vrhl_&#8222;, podobně třeba vy _&#8222;protestujete&#8220;_, protivník &#8222;_láteří_&#8222;; vy &#8222;_argumentuje_&#8222;, protivník &#8222;_vytahuje demagogickou snůšku nesmyslů_&#8222;&#8230; &#8222;_Copak nemůžeme klidně diskutovat? Já ti v klidu řekl, že jsi hlupák, a ty po mně vyjedeš a nadáváš mi do hlupáků!_&#8222;
  3. <a name="caput-canis" href="#caput-canis"><strong>Caput canis.</strong></a> Máte-li charakterizovat protivníka, volte ze synonym taková, která jsou negativně zabarvena. Místo &#8222;rozvážný&#8220; řekněte &#8222;_opatrnický váhavec_&#8222;, místo &#8222;nakloněn prostým vysvětlením&#8220; řekněte, že je _všední a triviální_. &#8222;_Sebestředný Staníček_&#8220; je příklad za všechny.
  4. <a name="non-habet" href="#non-habet"><strong>Non habet.</strong></a> Při charakteristice použijte slova, jimiž byste popsali pravý opak protivníkův. Je-li to vážený učenec, vytáhněte na něj, že nedokáže pochopit legraci a že nemá smysl pro fantazii a hravost. Pokud je to člověk bezprostřední a intuitivní, zdůrazněte, že se mu nedostává pevných morálních zásad. Je-li to tvor rozumový, usaďte jej tím, že nechápe hloubku citu, je-li to tvor citový, zneškodněte ho tím, že se mu nedostává vyššího rozumového principu. &#8222;_Je holt vidět, že ti je pětatřicet, máš zkostnatělé myšlení a že už ztrácíš kontakt s nejmodernějšími webovými trendy._&#8222;
  5. <a name="negere" href="#negere"><strong>Negere.</strong></a> Pokud váš protivník deset let hlásá nějakou pravdu, tak mu ji upřete. Řekněte, že on deset let proti tomu bojuje. &#8222;_Pixy, co to žes najednou tak obrátil, vždyť jsi vždycky brojil proti validnímu kódu._&#8220; Tahle figura je úspěšná proto, že ti, co dotyčného neznají, o něm beztak tohle neví, a ti zasvěcení mají zlomyslnou radost, že se někomu upírá nos mezi očima.
  6. <a name="imago" href="#imago"><strong>Imago.</strong></a> Též **hastroš**. Místo odpůrce podvrhněte jeho karikaturu a tu následně brilantní polemikou vyvraťte. Viz minule.
  7. <a name="pugna" href="#pugna"><strong>Pugna.</strong></a> Pojmenujte odpůrce nebo to co hlásá nějakým označením a polemizujte s tímto označením. Nařkněte ho z nějakého ismu a pak tento ismus vítězoslavně popřete. &#8222;_Vadí ti vazba JE TO O TOM? To je jazykový purismus! Jazykový purismus je škodlivý a neproduktivní._&#8222;
  8. <a name="ulyxes" href="#ulyxes"><strong>Ulyxes.</strong></a> Podstatou je uhnout od předmětu sporu jinam a řešit něco jiného. &#8222;_Tobě se nelíbí Apple iPod? Tenhle názor zastává Hulán. Víš že Hulán lže o svém vzdělání. Je podle tebe správné lhát?_&#8222;
  9. <a name="testimonia" href="#testimonia"><strong>Testimonia.</strong></a> Dovolání se autority. Výhodou je, že na každý názor se při jisté míře sečtělosti dá najít citát, který jej zdrtí. (Dnes již máme i Univerzální Citáty, který zdrtí cokoli: &#8222;_Nejhorší ze všeho jsou trpaslíci_&#8220; a &#8222;_Ty že máš les, Majere?_&#8222;)
 10. <a name="quosque" href="#quosque"><strong>Quosque.</strong></a> Žádné autority se nedovolávejte, řekněte prostě &#8222;_To už jsme řešili a nemá smysl se k tomu vracet_&#8222;, &#8222;_všichni víme, že to už dávno bylo vyvráceno_&#8220; nebo &#8222;_Vždyť každé malé dítě dneska ví, že&#8230;_&#8222;
 11. <a name="impossible" href="#impossible"><strong>Impossible.</strong></a> Oponent nemá pravdu nikdy a v ničem. Kdybyste přiznali odpůrci špetku zdravého rozumu, byla by polemika ztracena. Pokud odpůrce řekne něco, co evidentně pravda je, lze to vždy vyvrátit tím, že &#8222;_pan X se ohání pravdami tak vyčpělými, plochými a dávno známými, stejně omšelými jako je jeho takzvané tvrzení, že&#8230;_&#8220; – &#8222;_Autor tvrdí, že stránky by měly být validní, a na podporu tohoto ubohého, ale dogmatického tvrzení vytahuje takové staré pseudopravdy, jako že validní stránku prohlížeče mohou zpracovat lépe!_&#8222;
 12. <a name="jubilare" href="#jubilare"><strong>Jubilare.</strong></a> Vždy se z polemiky odchází s gestem vítěze, co &#8222;_to tomu druhému nandal_&#8222;. Expertní polemik není nikdy poražen, vždy je to ten druhý, kdo &#8222;_má dost_&#8222;, kdo &#8222;_podlehl_&#8222;, komu &#8222;_došly argumenty_&#8220; a kdo &#8222;_byl bezpochyb usvědčen z omylů&#8220;_

Tolik Čapek v roce 1925. Figur je bezpochyby víc, ne jen těchto dvanáct, předpokládám, že by Čapek dokázal napsat klidně padesátero a stále by měl z čeho čerpat.

Probereme si některé oblíbené polemické figury, používané na českých blozích a webzinech.

U článku např. o problémech s odesíláním pošty z Windows je téměř pravidlem komentář ve stylu: &#8222;_Já mám Linux a tohleto vůbec neřeším. Tohle řeší jen lamy s widlema. Já pětadvacet let programuju, takže vím, že Windows jsou špatné._&#8220; To je brilantní ukázka hnedle několika figur. Despicere: &#8222;_Pětadvacet let programuju._&#8220; Termini: Windows jsou &#8222;_widle_&#8222;. Caput canis: &#8222;_Lama_&#8222;. Je to &#8222;polemika&#8220; třemi větami, která nemá za cíl dobrat se nějakého závěru či polemizovat s názorem, má za cíl pouze ukázat omezenost autora, tím znehodnotit jeho argumenty a závěry, a konečně ukázat sebe sama jako nadřazeného odborníka, který se takovými trivialitami nezabývá (Quosque).

Pro další ukázku jsem sáhnul do svého archivu, do článku o problémech se spamem a o nedostatcích SMTP protokolu. Tam se vůbec urodilo všeználků více než by bylo záhodno. Například:

&#8222;_Nastav si pořádně filtry a nemusíš psát takovéhle žlučovité články!_&#8220; Quosque. Ulyxes (nejde o nastavení filtrů či psaní článků). Zároveň se tu projevuje třináctá figura, kterou Čapek neuvedl; tu bych nazval Consiliare.

<p style="padding-left: 30px;">
  <a name="consiliare" href="#consiliare"><strong>13. Consiliare.</strong></a> Poraďte protivníkovi, co by měl či neměl dělat a čím by se měl nebo neměl zabývat, jako se radí malému děcku. Sami sebe tím zároveň představíte jako člověka věci znalého, který ze své pozice může udílet dobré rady takovým ubožákům, jako je váš protivník. Figura se též nazývá Hraběcí rada dle legendárního výroku: &#8222;<em>Lidi křičí že nemají na chleba? Tak ať jedí koláče!</em>&#8222;
</p>

Třináctou zásadu demonstrují i komentáře typu &#8222;_Tak na tu televizi nečum a nemusíš pak psát články o tom, že se ti nelíbilo předávání cen České hlavy_&#8222;, popř. &#8222;_Proč kritizujete naši společnost, že odvádí nekvalitní práci? Proč raději nepíšete o tom, že jsme přispěli na výstavbu krmítek v parku? To byste pak ale nemohl psát takovéhle útočné články!_&#8220;

Poslední věta demonstruje další figuru, kterou Čapek neuvedl, a kterou nazvu Voluisse.

<p style="padding-left: 30px;">
  <a name="voluisse" href="#voluisse"><strong>14. Voluisse.</strong></a> Obviňte protivníka z nečestných úmyslů. Můžete říct, že jde protivníkovi jen o lacinou senzaci, že mu jde o zviditelnění, dokonce není třeba vůbec žádné úmysly uvést, stačí bohatě podezření, třeba: &#8222;<em>Všichni víme proč to děláš!</em>&#8220; Co na tom že to nikdo neví – každý si pak vykonstruuje vlastní důvod, a ten rozhodně nebude pro protivníka příznivý.
</p>

A konečně dodám patnáctou figuru, kterou jsem nazval Pauperi, a která je do jisté míry &#8222;absolutní polemikou&#8220;.

<p style="padding-left: 30px;">
  <a name="pauperi" href="#pauperi"><strong>15. Pauperi.</strong></a> Nemáte-li argumenty, nemusíte vůbec vstupovat do polemiky. Prostě jen označte protivníkovy argumenty za duševně chudé a za ubohost, ke které se nikdy nesnížíte, a ke které se tedy nebudete ani vyjadřovat, protože by to nemělo cenu. Nikdo se neodváží zeptat, proč jste tedy reagoval, když to dle vašich vlastních slov nemá cenu. Viz třeba komentář &#8222;<em>To je taková ubohost, to ani nemá cenu komentovat</em>&#8222;.
</p>

**A basta a šmytec!**

## <a name="napadnout-formu" href="#napadnout-formu">Napadněte formu!</a>

Komentáře hnutí Trvale Udržitelné Krávy nejsou založeny jen na obraně svatých pravd potřením osoby či obsahu. Lze napadnout i formu&#8230;

Klasický problém je **nepochopení žánru**. Uvedu ho příkladem anekdoty (nepíšu &#8222;_vtipu_&#8222;, protože moc vtipná není): &#8222;_Jedou policajti autem a jeden říká druhému: Hele, koukni jestli nám funguje maják! Druhý koukne z okýnka na střechu a říká: Svítí&#8230; Nesvítí&#8230; Svítí&#8230; Nesvítí&#8230;_&#8220; Když se nad touto anekdotou &#8222;zamyslí&#8220; člověk, který nepochopil, že poslouchá anekdotu, tak řekne: &#8222;_To je nesmysl, vždyť je vevnitř v autě kontrolka!_&#8220; Člověk, který nepochopí, že slyšel vtip, zamyslí se nad ním a &#8222;logicky argumentuje&#8220;, se sám stává vtipem.

Lidé, kteří vládnou jazykem, dokáží jeho možností využívat tvůrčím způsobem, a proto dovedou napsat i jiné slohové útvary než _Vyprávění a Popis_, takže čas od času stvoří třeba parodii. Nebo ironii. Nadsázku. Přirovnání. Metaforu. Personifikaci. Sarkasmus. Pamflet. Žert&#8230; Býváme pak svědky smutných scén, kdy komentátor, kterému nic z toho není vlastní, nepochopí co vlastně čte a kritizuje třeba právě tu nadsázku (&#8222;_Určitě jsi s tím neměl milion problémů, jak píšeš!_&#8220; nebo &#8222;_Je fyzikálně nemožné, aby člověk běžel v bytě na WC nadzvukovou rychlostí!_&#8222;) či ironii (&#8222;_Nejdřív píšeš, že jsi fakt šťastný, že máš IE, a pak píšeš jak je to špatný prohlížeč!_&#8222;) Takoví lidé – komentátoři jsou svým způsobem postižení, mají poškozené vnímání jazyka, podobně jako barvoslepí mají poškozené vnímání barevných odstínů. _Barvoslepí si ale svého handicapu jsou vědomi, slohoslepí o něm ale většinou nevědí._

K figuře 14 lze v této souvislosti přiřadit i komentáře jako &#8222;_Autor by neměl psát takové nesmysly_&#8220; či &#8222;_Autor by si měl v první řadě zjistit fakta o aditivech do paliv_&#8220; u fejetonů, glos či parodií, tedy u článků, které nejsou založeny na správnosti uváděných faktů.

Ještě si uděláme **jedno krátké odbočení k pravopisu**: Stává se, že autor napíše článek, ve kterém se to hemží pravopysnímy chibamy. (&#8222;_Co kritizuješ pravopis jiných, když sám napíšeš CHIBAMY!_&#8222;) Komentátor na to autora upozorní, řka že článek je možná zajímavý, ale strašně se to čte kvůli těm chybám, což je, takto podáno, komentář k věci, nikoli _obrana krávy_. Na komentátora se sesype následně hejno disputérů s mottem: &#8222;_Jsi malicherný, bazíruješ na formě místo toho abys hodnotil obsah!_&#8220; Tenhle argument jsme již mnohokrát probírali, tak jen jedno přirovnání: &#8222;**Pro člověka, který pravopis umí, je utrpení při čtení článku plného chyb srovnatelné s utrpením člověka s absolutním sluchem, když naslouchá falešnému zpěvu.**&#8220; (&#8222;_Jsi malicherný, bazíruješ na intonaci místo toho, aby ti šlo o ten text a o interpretovo sdělení!_&#8222;)

## Několik zásad, jak se chovat při setkání s takovým oponentem

**První zásada** při setkání s Trvale Udržitelnou Krávou zní: **Na komentáře, v nichž rozpoznáte některý z logických podrazů nebo nějakou nečistou polemickou figuru, nemusíte odpovídat vůbec, natož věcně.** Je jasné, že jeho autor je pitomec, lexikálně postižený nebo se vás snaží vyprovokovat, takže je zcela přijatelné podobný komentář nechat bez povšimnutí, smazat jej nebo dotyčného krátce a úderně slovem &#8222;plesknout&#8220;. Nemá smysl argumentovat; pokud protistrana použije logického lapsu nebo polemické figury, je každé argumentování odsouzeno k rozpliznutí v argumentam ad nauseam.

<p style="padding-left: 30px;">
  <em>Praktická aplikace: První část jsem napsal jako reakci na určitou situaci a využil jsem informací, které mám z jisté knihy. Na tento fakt jsem v článku upozornil, napsal jsem o jakou knihu se jedná a jak jsem z ní citoval. Přesto se objevil komentář, který mne obvinil z plagiátorství nějakého článku z roku 2003. Ten článek je, jak se ukázalo, překladem pramene, z něhož čerpá i autor knihy, kterou cituji. Informace v předmětném článku uvedené jsou podané jinak, příklady jsou jiné, pouze jména některých argumentačních obratů souhlasí a víceméně souhlasí i pořadí. Přesto mě kdosi označil za plagiátora. Nemá smysl na to argumentovat, nemá smysl se hájit, dotyčný použil v komentáři pouhý plivanec, takže jsem mu stejným odpověděl. PS: Dle pravidel diskusí na SME nelze odpovědět člověku, který použije figuru 13, prostým &#8222;Pán je tak trochu ču***&#8220; – porušuje to pravidla diskuse!</em>
</p>

**Druhá zásada** pro jednání s Trvale Udržitelnou Krávou zní: **Nepochopils ani po vysvětlení? Tvůj problém!** Vy nemůžete za to, že komentátor nepochopil váš článek, stejně jako třeba Monty Pythoni nemohou za to, že někdo nechápe jejich humor. Stejně tak Petr Novotný nemůže za to, že se mi nejeví vtipným&#8230; Rozhodně se nesnažte vysvětlovat někomu, kdo vás nechápe (nebo kdo se tak tváří), že nepochopil a co přesně nepochopil. Nechť si čte to, co chápe.

**Zásada třetí** je prostá a zní: **Argumentační figura disputaci nerozvine, ale ukončí.** Nebojte se na stejné odpovědět stejným, pokud je z komentáře jasné, že dotyčný argumentuje unfair, nebojte se stejnou unfair metodou disputaci ukončit. _Facka není argument, ale jako odpověď na příchozí facku ujde&#8230;_

**Tyto tři zásady nevymýtí z vašich stránek komentáře od Hnutí za Trvale Udržitelnou Krávu, ale ušetří vám spoustu nervů a žluči.**

## Dodatek z praxe

_Kravka se nám otelila, veška se nám opařila, bleška pláče, jí to mrzí, dvířka vržou vrzy vrzy, stromeček se celý chvěje, hnojník hoří, podívej se&#8230;_

Zaprvé pokládám za důležité zdůraznit pro ty, co by případně chtěli komentovat: _V předchozím textu se mi jednalo_ _o POPIS metod. Tyto metody používá skupina lidí, kterou NEMÁM RÁD._

**První logický lapsus** je vyvodit si z tohoto tvrzení to, že nemám rád ani ty metody. Příklad: &#8222;_Skinheadi nosí boty Martens. Nemám rád skinheady._&#8220; – z toho nevyplývá, že nemám rád boty Martens.

**Druhý logický lapsus**: V prvním bodě tvrdím, že &#8222;_nevyplývá, že něco nemám rád_&#8222;. Z tohoto tvrzení nelze odvodit, že to mám rád. Příklad: &#8222;_Neříkám, že nemám rád hudbu Franka Sinatry._&#8220; Z toho nevyplývá, že tu hudbu rád mám. Hudba Franka Sinatry je mi lhostejná, nevyhýbám se jí ani ji nevyhledávám, proto nemohu říct ani že ji mám rád, ani že ji mám nerad, zkrátka ji nemohu zařadit do kategorie &#8222;rád/nerad&#8220;.

**Třetí logický lapsus** je popsaný na samotném začátku a je to &#8222;klam části&#8220;. Popsané argumentační metody jsou částí chování celku (komentátorů-uctívačů Krávy). Vlastnosti, které přisuzuju tomuto celku nelze mechanicky vztahovat na jeho část.

**Čtvrtý logický lapsus**, který se neprojevil, ale preventivně si ho probereme: Pokud skupina A používá metodu B, neznamená to, že každý kdo používá B patří do A. Příklad: &#8222;_Motorkáři nosí kožené bundy, ale neznamená to, že každý kdo nosí koženou bundu je motorkář._&#8220;

V diskusi _(k článkům při jejich prvním vydání, pozn.aut.)_ padlo několik víceméně zbytečných komentářů, u nichž tipuju, že měly demonstrovat, že popsané metody sám používám,

  * a tudíž dělám špatnou věc,
  * tedy dělám to co sám kritizuju,
  * a proto jsem názorově inkonzistentní.

Těmto komentářům je společný jeden omyl, a to snaha zařadit mnou vyjmenované metody do kategorie _dobré/špatné_.

Proč omyl? Protože metoda, postup, nástroj apod. samo o sobě není dobré ani špatné, tyto entity stojí mimo kategorii &#8222;dobra&#8220;. Dobrý nebo špatný může být např. způsob jejich použití. Dobrý či špatný může být cíl s jakým jsou použity, úmysl, záměr. Výsledkem může být &#8222;dobro&#8220; nebo &#8222;zlo&#8220;. Ale postup sám o sobě není &#8222;dobrý&#8220; ani &#8222;špatný&#8220;. Pokud se snažíme zařadit &#8222;postup&#8220; do kategorie &#8222;dobré/špatné&#8220;, můžeme se dobrat k absurdním situacím, kdy na jedné straně budeme tvrdit, že &#8222;_někoho říznout je špatné_&#8220; a zároveň budeme děkovat chirurgovi za operaci. Budeme tvrdit, že &#8222;e-mail je dobrý&#8220; a na druhé straně vyhodíme nějakých 80% e-mailů coby spam&#8230;

Takže popsané metody nejsou dobré ani špatné _an sich_. Ani to, že jsou použity, ještě není &#8222;dobré&#8220; nebo &#8222;špatné&#8220;. Záleží na záměru, s jakým jsou použity – až u tohoto záměru lze hodnotit, zda je dobrý nebo špatný (pozor na vid: _HODNOTIT_ ještě neznamená _VYHODNOTIT_).

Takovým malým vrcholem diskuse je demagogický obrat, ukázková &#8222;šikmá plocha&#8220; a &#8222;hastroš&#8220;, které předvedl diskutující lukasko tímto svým komentářem: &#8222;_Manipulatívne techniky podľa teba nie sú zlé. Takže podľa teba nie je zlé ani to, že nejaký manipulátor môže škodiť veľa ľuďom vo svojom okolí. Takže áno, si zlý. Lebo zlému človeku je jedno, keď je niekde páchané zlo.&#8220;_

Přepíšu tento komentář do podoby bez citově zabarvených slov, abych mohl jeho chybnou logiku lépe demonstrovat: &#8222;_Techniky T podle tebe nejsou S. Takže podle tebe není S ani v případě, že pro X platí, že technika T je S. V tom případě platí, že jsi S, protože platí, že těm co jsou S nevadí, že Y je S_.&#8220; (T jsou techniky, S je &#8222;špatný&#8220;, X je &#8222;někdo&#8220; a Y je &#8222;někdo jiný&#8220;).

První výrok je logicky v pořádku. Je to složený výrok &#8222;_Tvrdíš, že T není S_&#8222;, který se skládá z dvou částí: _V1 = &#8222;T není S&#8220;_ a _V2 = &#8222;Tvrdíš V1&#8220;_. Bohužel už první část nelze rozhodnout, protože o vztahu T a S nic nevíme, nikde nebyl zmíněn, nebyl ohodnocen. Část V2 rozhodnutelná je, má pravdivostní hodnotu 0, tedy &#8222;_není pravda že tvrdím V1_&#8222;. Protože jsou další tvrzení závislé na tomto prvním, a to implikací, je už v tuto chvíli jasné, že nelze rozhodnout o jejich pravdivostní hodnotě tak, jak je naznačeno, tedy odvodit ji z prvního výroku.

Zbytek je tak už jen čiročiré plácání. Z &#8222;_tvrdíš že nůž není špatný_&#8220; (aniž bych něco takového říkal) lukasko odvozuje &#8222;_tvrdíš, že není špatné, když někdo někoho tím nožem zapíchne_&#8220; a přes tento pozoruhodný demagogický obrat se dostává k tomu, že v tom případě jsem sám _špatný, protože o špatném tvrdím že to není špatné_. Pěkná ukázka podsunutého tvrzení, následně jejího &#8222;slavného vyvrácení&#8220; a potření protivníka.

**Budete-li se někdy takové metodě bránit**, uvědomte si, že dotyčný použil logicky chybný úsudek. Pokud jsou jednotlivá tvtrzení poskládána takto v řetězci, formulovaném jako &#8222;_pokud A, pak B, pokud B pak C a pokud C, tedy D_&#8222;, a pokud je první tvrzení (premisa) nepravdivé, tak je hodnota celého vyjádření stále stejná, bez ohledu na to, jestli jsou další tvrzení pravdivá či nepravdivá. Pokud je A nepravdivé, tak výše uvedený řetězec neříká nic o pravdivosti B, C, D&#8230; Je logicky bezcenný. Disputér jej ovšem může použít úmyslně s tím, že vytvoří falešné zdání pravdivosti premisy a při obecně známé pravdivosti závěru se mu může podařit (zejména v krkolomných případech) přesvědčit nepozorné čtenáře o pravdivosti některého z &#8222;prostředních&#8220; tvrzení. Zvažte zda &#8222;implikaci s nepravdivou premisou&#8220; použil dotyčný z neznalosti, z nepozornosti nebo úmyslně a podle toho s ním naložte.

_Nebo si ho naložte do octa!_

## Tvůj blog je subjektivní!

Další častý omyl, který se v komentářích na blozích vyskytuje (nejčastěji v souvislosti s hostilní reakcí vůči autorovi blogu), je **nepochopení definice**. Blog je v širší (ne technické) definici **soukromá stránka autora, kde autor publikuje své subjektivní názory**. Častým příkladem při hostilní reakci je nepochopení první či druhé části této definice. Například tím, že komentátor poukáže na to, že &#8222;_to je jen subjektivní článek_&#8222;. Ano, na blozích jsou jen subjektivní články a vyčítat autorovi něco takového je jako vyčítat formičce na srdíčka že vykrajuje srdíčka. Oblíbené je též vyčítat autorovi, že maže komentáře, že nereaguje, že dělá to či ono a doporučit mu, ať se tam dál chová jako vládce (krásný komentář jsem měl kdysi: &#8222;_Tak si sem dál pište ty svoje články, novodobý Koniáši!_&#8222;) – ale na blogu je autor (na rozdíl od komentátorů) &#8222;vládce&#8220; a &#8222;_doma_&#8222;. Ona je to opravdu &#8222;_jeho soukromá stránka_&#8222;. On nemusí dodržovat pravidla, která mu určují jeho návštěvníci, ale návštěvníci jsou povinni (či by měli) dodržovat pravidla, která určil on. _Tohleto jsem už psal mnohokrát, nemá smysl to rozvádět, jen bych se opakoval. Ovšem do seznamu metod používaných Trvale Udržitelnou krávou to patří._

S tím souvisí i věc, která se projevila v komentářích k článku, a tou je &#8222;**iluze rovnosti**&#8222;. Komentátoři často podléhají dojmu, že jejich postavení je stejné jako postavení autora, že jsou s ním (na jeho blogu) rovnoprávní. Vím, že to co napíšu u některých lidí vyvolá kopřivku, ale: _Komentátor není s autorem v diskusi u autorova článku v rovnoprávném postavení!_ Z iluze rovnosti vyplývá často &#8222;**iluze prvního příspěvku v diskusi**&#8222;. Článek na blogu není &#8222;_nultým komentářem_&#8220; – kdyby tomu tak mělo být, tak ho autor napíše do komentářů. Článek je článek a komentář je komentář, pokud odhlédneme od poměrně řídkých případů, kdy je článek &#8222;_komentářem který narostl a už se nevešel_&#8222;; pak ale bývá označen jako &#8222;_komentář či reakce na&#8230;_&#8220; Pokud není výslovně řečeno jinak, tak článek samotný není &#8222;polemikou&#8220; ani &#8222;diskusí&#8220;, na to jsou potřeba vždy alespoň dva. Zkrátka – popis nějaké skutečnosti NENÍ kritizováním téže a už vůbec není POLEMIKOU – polemika totiž vzniká až nesouhlasem s nějakým tvrzením. A popisem samotným není vyjádřen nesouhlas (ani souhlas, podotýkám), a pokud to někdo tvrdí, tak &#8222;argumentuje neexistencí&#8220;.

## Dobrá rada na závěr

Říct &#8222;_nebudu o tom diskutovat_&#8220; neznamená &#8222;_nemám argumenty_&#8220; ani &#8222;_nestojím si za tím_&#8220; a pokud vám to oponent předhodí, je to především ukázka **jeho** argumentační nouze. Je legální nedělat věc, o jejímž smyslu či účelu nejste přesvědčeni; pokud máte dojem, že nemá smysl vašeho oponenta přesvědčovat, tak jej nepřesvědčujte a nechte ho, ať si udělá své _Jubilare_ a odejde. Zbyde vám víc času na opravdovou diskusi.