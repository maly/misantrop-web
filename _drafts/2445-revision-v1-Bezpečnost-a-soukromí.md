---
id: 2459
title: Bezpečnost a soukromí
date: 2015-09-09T13:15:51+01:00
author: Martin Malý
layout: revision
guid: http://www.misantrop.info/2445-revision-v1/
permalink: /2445-revision-v1/
---
Původně jsem tohle chtěl nabídnout IHNEDu jako sloupek, ale pak mi došlo, že to téma není moc sloupkové.

<!--more-->

Napadlo mě to při čtení nějakého [rozhovoru s hackerem](http://eldar.cz/kangaroo/clanecky/hackeri/) z let devadesátých. Zaznělo tam: &#8222;Jestli je pravda, že informace mají největší cenu, potom vlastně tím, že o tobě nebude tolik informací k dispozici, tak bys měl být pseudosvobodnější. Je otázkou jestli doopravdy.&#8220;

Spojilo se mi to s tím, co čítám v diskusích na Rootu a Lupě&#8230; Jestli se trošku orientujete, tak víte: &#8222;Na web chodím jen přes Tor, vypínám všechny cookies, všechny pluginy, nepoužívám maily, platím jen cryptocoinem, protože všechno sledujou tajné služby, NSA, Microsoft a Google, a já si své soukromí střežím&#8230;&#8220;

Taková ta představa, že když budu všechno tajit, tak budu svobodný, v některých lidech je velmi silně zakořeněná. Ono to zní logicky, bezrozporně a jednoznačně: Nikdo o tobě nic neví, takže jsi svobodný; jo, to kdyby na tebe někdo něco věděl, to by byl problém&#8230;

Jenže ta svoboda je omezená. Musím vynakládat nemalé úsilí na to, abych někde něco neukázal, nenaznačil, stopu nezanechal&#8230; Svoboda? Spíš otroctví, služba pocitu utajení.

Nejen tajné služby vědí, že nejlepším maskováním je být naprosto průměrný, obyčejný, nenápadný. Ideální špion není takový, který není vidět, ale takový, který je všem na očích, a nikdo mu nevěnuje pozornost.

Je to zdánlivý paradox, ale zkuste si to říct nahlas: Řeknu o sobě všechno veřejně! Jasně, je to šok, spousta známých a &#8222;přátel&#8220; se od vás odvrátí, ale ti, co zůstanou, budou ti opravdoví. A vy najednou zjistíte, že jste volnější, svobodnější. Nemusíte se bát, že by někdo přišel na něco, co chcete utajit &#8211; vždyť co? Jak by vám to mohlo ublížit? Řekněte to veřejně, a jeho zdánlivá moc nad vámi skončí.

Bojíte se, že někdo zjistí, že se rádi převlékáte do latexu a své sexuální partnery s jejich souhlasem bičujete? No, rozumím tomu &#8211; když to budete úzkostlivě tajit, tak to dá spoustu práce, a pak se jednoho dne objeví někdo, kdo řekne: Já vím, co máš rád&#8230; &#8211; a co budete dělat vy? Budete fňukat, ať to nikomu neříká? A nebylo by jednodušší to rovnou říct všem? No, zeptejte se Michala Valáška, takto známého odborníka na počítačovou bezpečnost &#8211; ten své sexuální preference otevřeně popisuje, a říká, že díky tomu nemusí trnout, kdy je nějaký pazgřivec bude chtít vytáhnout a zkompromitovat jej.

Podobný paradox použil kdysi jistý americký milionář, kterému, jestli se dobře pamatuju, unesli manželku a žádali výkupné. Klasika: nic neříkejte policii, ozveme se vám. Dotyčný samozřejmě uvědomil policii a rozjel velmi riskantní hru: všechno naprosto otevřeně popsal do médií. Zároveň se začali médiím ozývat únosci (samosebou falešní) a dávali prostřednictvím inzerátů pokyny (samosebou protichůdné). Neustále přicházela obrovská spousta zpráv o únosu, redakcím se ozývali &#8222;ti praví únosci&#8220;, kteří prohlašovali, že všichni ostatní jsou falešní a oni jediní jsou ti praví, no a během několika dní dosáhl chaos takového formátu, že i praví únosci pochopili, že nemají šanci jakkoli rozumně komunikovat, a oběť propustili. Dokud bylo vše tajné, měli únosci nad obětí jasnou moc, vyplývající z informační asymetrie. Jakmile se objevilo mnoho dalších informací, nemohli ji využít. Informační asymetrie trvala, ale nebyla prokazatelná, ztratila svou sílu.

Bavil jsem se s jedním velmi úspěšným podnikatelem z USA, který mi říkal, že veškeré informace v jeho firmě běhají po GMailu a veškeré účetnictví má v nějaké online službě. &#8222;A nebojíš se, že to někdo může zneužít, vynést&#8230;?&#8220; zněla logicky moje první otázka. Smál se a povídal: &#8222;A co by se stalo? Že by si někdo přečetl, že kupuju novou budovu a kolik jsem minulý měsíc zaplatil lidem? To mi nemůže ublížit&#8230;&#8220; Možná vám bude připadat, že je americky naivní. Nešť. Funguje mu to, a nejen jemu.

Bojíte se, že někdo zneužije něčeho, co o vás ví? Stojí vás utajování mnoho sil, času a peněz? Zařiďte, aby to věděli všichni. Samozřejmě, nejde o věci typu PIN ke kartě ani informace o tom, kam dáváte klíč, když jedete na dovolenou (pod rohožku) &#8211; nepíšu &#8222;chovejte se jako hlupáci&#8220;! Jde o všechny ty pseudosoukromé věci: Co kupujete, co čtete, na jaké weby chodíte, jaké děsivé záliby máte&#8230; Všechno to, co vám připadá nebezpečné, kdyby to někdo na vás věděl, protože to považujete za součást svého soukromí, které si chráníte vlastně z důvodů spíš tradičních, než racionálních. Dokud to držíte úzkostlivě pod pokličkou, jste nesvobodní, protože tohle křehké tajemství kdykoli může prasknout. Důležité je, aby prasklo tak, že přitom nenadělá žádnou závažnou škodu.

Však si to představte &#8211; třeba na poradě v korporaci odprezentujete výsledky teambuildingu, a nakonec řeknete: &#8222;A abyste věděli, tak pravidelně masturbuju!&#8220; Co by se stalo? Tak, bylo by to nepatřičné, na té poradě to nikoho nezajímá, ale vždyť skoro všichni vaši kolegové (včetně velké části kolegyň) budou moci zamručet &#8222;já taky, a co jako?&#8220; Škoda žádná, můžeme jít dál, probírat rozpočet na příští kvartál.

Ale moc, moc prosím, jestli opravdu něco takového řeknete na poradě, tak se u toho nezapomeňte natočit na video a dát na YouTube!