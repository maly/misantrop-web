---
id: 632
title: 'Vodafone: Odcházení'
date: 2012-09-24T08:33:20+01:00
author: Martin Malý
layout: revision
guid: http://www.misantrop.info/625-autosave/
permalink: /625-autosave/
---
Smlouvu na mobilní telefonování jsem nakonec podepsal jinde a od Vodafone odcházím. Ovšem ještě předtím jsem musel zavolat a vypovědět stávající smlouvu s Vodafonem. Vypadalo to na veselou chvilku se zákaznickým centrem, a taky to veselé bylo!

<!--more-->

Psal jsem tu, že [zvažuju odchod od Vodafonu](http://www.misantrop.info/vodafone-je-to-s-tebou-tezke/) (_pokud jste ještě nečetli, tak si to přečtěte, je tam shrnuté, co mojí výpovědi předcházelo_). Ještě jsem jim dával trochu šanci, aby se ozvali&#8230; Inu, ozvali se, ale asi tak tři hodiny poté, co jsem podepsal smlouvu s novým operátorem, a místo nabídky služeb mi nabídli, že jim mohu napsat. Mají takové univerzální odkázání pro ty, co brblají na sociálních sítích: &#8222;napište nám, prosím + [URL](https://pece.vodafone.cz/app/ask/source/adent/s/osobni)&#8220; (poznamenejte si, to je adresa, kde sedí většinou někdo příčetný).

Poděkoval jsem, že už asi nemá cenu nic takového dělat, a když mi za pár dní přišly SIM karty, bylo načase vypovědět smlouvu s Vodafonem. Takže jsem zavolal na Zákaznický servis&#8230;

Paní prohlásila, že jistě, že požadavek na přenos čísla potvrdí, ale předtím že by se ráda zeptala, proč chci odejít, vždyť jsem u Vodafone přes jedenáct let?

Tak jsem jí to řekl.

Že mi nejsou schopni nabídnout mobilní službu adekvátní roku 2012. Že odjet do New Yorku a tam zaplatit 1100 Kč za **pět** přenesených **megabyte** není ani služba, ani mobilní, natož moderní, to je prostě zlodějina. A že tuhle zlodějinu mi provedli oni, protože v jejich online samoobsluze sice mají možnost změnit &#8222;limit výdajů v zahraničí&#8220;, ale jakmile ten posuvník posunu z hodnoty 1300 na hodnotu 300, tak se sice tváří jako že hotovo, ale dole vyhodí malý červený nápis &#8222;došlo k chybě&#8220; &#8211; ovšem toho si člověk všimne až při třetím pokusu, když se nestačí divit, že tam má pořád 1300. Že nabízet cokoli nižšího než 2GB dat měsíčně je akorát výsměch, a že, když už jsme u toho, platím čím dál víc aniž bych věděl za co. (Plusmínus shrnuté to, co jsem psal v článku [Vodafone, je to s tebou těžké](http://www.misantrop.info/vodafone-je-to-s-tebou-tezke/).)

Na druhé straně drátu paní vesele zašvitořila: &#8222;Ale pane Malý ([!!!!!](http://strucny.misantrop.info/jak-vodafonecz-prijde-o-zakaznika)), vy jste u nás 11 let, to je zvláštní, že vám nikdo ještě nenabídnul nějaké výhodnější služby?!&#8220;

_Nojo, to je velice zvláštní! Běžně totiž Vodafone volá a nabízí všem stávájícím zákazníkům výhody, obzvlášť když mu jedenáct let platí včas&#8230; Buheheeeee!_

A že mi tedy může něco nabídnout. Dvě giga&#8230; Pět giga&#8230; Deset giga měsíčně&#8230;! Klidně! A kolik prý bych za to zaplatil?

Povídám: &#8222;Víte, za kolik Vodafone přeprodává šedivým operátorům neomezená volání a neomezená data? 300 Kč měsíčně.  Mám tu nabídku na tutéž službu za 800 od šedivého operátora. Beat it!&#8220;

&#8222;Tak, pane Malý, určitě s tím něco půjde&#8230; třeba za 500 ta data&#8230; ale vy tu máte na volání slevu přes InKartu, to já nemůžu ale vyřešit, to bych vás musela přepojit&#8230;&#8220;

&#8222;Víte co,&#8220; povídám, &#8222;nikam mě nepřipojujte, do té kolonky v systému si napište, že jste mi nebyla schopna nabídnout retenční nabídku, a pokročíme dál s tím přenosem čísla, ano?&#8220;

Že prý ne a že je to hned a že ona to stejně nemůže vyřídit (může, kecala!) a že tedy přepojí.

<a href="http://www.misantrop.info/vodafone-odchazeni/vfdata/" rel="attachment wp-att-629"><img class="aligncenter size-medium wp-image-629" title="vfdata" src="http://www.misantrop.info/wp-content/uploads/2012/09/vfdata-500x58.jpg" alt="" width="500" height="58" srcset="https://www.misantrop.info/wp-content/uploads/2012/09/vfdata-500x58.jpg 500w, https://www.misantrop.info/wp-content/uploads/2012/09/vfdata-200x23.jpg 200w, https://www.misantrop.info/wp-content/uploads/2012/09/vfdata.jpg 770w" sizes="(max-width: 500px) 100vw, 500px" /></a>

Přepojila. Ozvala se druhá slečna, a hovor probíhal velmi podobně. Proč že odcházím, co že chci&#8230; a na to mi povídá: &#8222;Ale já vám nemůžu dát žádnou slevu, protože tu máte tu InKartu&#8230; takže bychom to udělali tak, že vám slevu na InKartu zruším a přepojím vás na kolegy ze zákaznické podpory a ti s vámi dohodnou&#8230;&#8220;

Zatmělo se mi před očima. Víte, jak jsem psal, že [s Vodafonem to je všechno na dlouhé lokty](http://www.misantrop.info/vodafone-je-to-s-tebou-tezke/)? Tak to je přesně ono! Volám první paní, ta mě po deseti minutách přepojí na druhou paní, té řeknu totéž, a ta mě hodlá přepojit zase zpátky, ať se dohodnu s nějakou třetí paní&#8230; Šajze!

&#8222;Takže vy mi teď, po deseti minutách hovoru, nabízíte, že mi zrušíte jedinou slevu, co u Vodafonu mám, a přepojíte mě zase na to oddělení, se kterým jsem mluvil před vámi, kde mi možná nabídnou něco jiného, ale možná taky ne, a jediný výsledek bude, že budu mít zrušenou slevu a vy mi, jak je vaším dobrým zvykem, [naúčtujete dva tarify najednou](http://strucny.misantrop.info/jak-vodafonecz-prijde-o-zakaznika)?! Takovouhle nabídku si, s dovolením, strčte za klobouk a pojďme dodělat to přenesení čísla.&#8220;

Slečna, možná že i s úlevou, najela zas na tu správnou stránku manuálu, pak mi řekla &#8222;pane Malý&#8220; už jen pětkrát &#8211; a bylo to.

O tři dny později jsem vypovídal službu u manželky z telefonu. Opět slečna zahlásila, že InKarta a že je nutné přepojit jinam&#8230; jenže JINDE jí to nebrali, tak ověřila přenosový kód sama. A šlo to!

&#8212;

A tak skončilo mé jedenáctileté působení u Vodafonu. Zaplatím 1100 za pět přenesených megabajtů (což, samosebou, hodlám ještě prozkoumat) a strávím půl hodinky na zákaznické lince v pozici horkého bramboru. Myslím, že stylovější rozloučení si Vodafone vybrat nemohl. (Ještě budu volat jednou a vypovídat službu s mobilním modemem.)

===

Příloha: **Jak šel čas s datovým připojením Vodafone**

Aktivoval jsem si v Samoobsluze &#8222;Passport data na den&#8220;, odeslal, a nastavil limit na 300 Kč (alespoň jsem si myslel). Následovaly tyto SMSky:

  * Dobrý den, právě jste zahájili využívání služby Připojení na den, služba je aktivní do 4.9.2012 15:21. Váš Vodafone (3.9., 15:21)
  * Dobrý den, právě jsme vám zrušili Blokování připojení. Hezký den, Vodafone. (3.9., 15:38)
  * Dobrý den, právě jsme vám aktivovali Připojení pro mobil &#8211; PREMIUM. Více informací najdete v samoobsluze. Hezký den, Vodafone (3.9., 18:16)
  * Dobrý den, právě jsme vám aktivovali Vodafone Passport data na den. Více informací najdete v samoobsluze. Hezký den, Vodafone (3.9., 19:58)

Druhý den jsem v Paříži na letišti zapnul mobil a zkontroloval maily. Přišla SMSka:

  * Dobrý den, právě jste zahájili využívání služby Vodafone Passport data na den, služba je aktivní do 5.9.2012, 09:19. Váš Vodafone (4.9., 14:02)

Přiletěl jsem do NYC, zkontroloval maily, přečetl novinky na Twitteru a checknul se na Foursquare. Přišla SMSka:

  * Dobrý den, dosáhli jste 80 % vašeho Roamingového datového limitu. Při 100 % budou datové služby blokovány. Více informací v Mobilní samoobsluze na ms.vodafone.cz. Váš Vodafone (4.9., 21:58)

_Jojo, tři stovky nestačí ani na dvojí kontrolu mailů a zběžný pohled na novinky_, říkal jsem si. Ve skutečnosti tohle stálo asi 1000 Kč. Vypnul jsem data.

(Historku o tom, jak jsem si měnil PREMIUM, který jsem si neaktivoval, na STANDARD si nechám na jindy.)

PS: Samosebou, správná odpověď je: _V USA nelze využívat Passport, ta!_