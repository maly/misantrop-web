---
id: 1373
title: 'Redesign šmedesign&#8230;'
date: 2013-06-25T10:23:09+01:00
author: Martin Malý
layout: revision
guid: http://www.misantrop.info/1371-revision/
permalink: /1371-revision/
---
Staré mariášnické pravidlo říká: Když nevíš jak, tak si trumfni! Když firma neví jak, tak redesignuje&#8230;

<!--more-->

Stejně jako v mariáši: Vynést trumf mívá svoje opodstatnění, ale taky to je berlička, které se chytnou neznalí, když musí něco vynést, a nevědí zrovna co by&#8230; Vždy, když slyším &#8222;budeme redesignovat web&#8220;, tak se ptám: &#8222;Proč?&#8220; Často tím hlasatele změn zaskočím, protože mívají spíš připravené odpovědi na otázky Jak? (&#8222;musí to být moderní, dynamické, hýbací a s HTML5&#8220;) nebo Kdy? (&#8222;Do tří týdnů!&#8220;) Jenže když redesignujeme, musíme vědět hlavně proč. Shrnul jsem pár častých odpovědí:

**Nelíbí se nám ten web, jak vypadá!**

Legitimní argument. Web se nám nelíbí, je tedy logické, že chceme jiný. Je na místě se zeptat, proč tedy mají web, který se jim nelíbí. Jestli se jim nelíbil od začátku, nebo jestli se jim znelíbil až postupem času. Pak je na místě zeptat se proč? Jestli je tam něco opravdu špatné, nebo jen &#8222;okoukané&#8220;. Pokud se jim nelíbil od začátku, je dobré zjistit, kdo tehdy rozhodl, že tak bude vypadat, a zeptat se, jakou pozici zastává ve firmě teď.

**Je potřeba to nějak změnit!**

Pokud můžete, tak to nedělejte. Změnit web jen proto, že ho někdo chce změnit, a jediný důvod má to &#8222;chtění&#8220;, je cesta do pekel.

**Na tom webu se blbě orientuje!**

To je taky legitimní důvod. Nechte si ukázat, co je špatně, co je nepochopitelné, a poslouchejte toho člověka, který to říká. Poslouchejte jeho argumenty a potlačte všechna nutkání zakřičet: &#8222;Ale vždyť to děláte blbě!&#8220; On to dělá možná blbě, ale má to nějaký důvod. Nevysvětlujte mu, jak to má dělat, ale ptejte se ho, proč to dělá zrovna takhle. Třeba objevíte nějaký vzorec chování, který buď můžete podpořit a zapracovat do webu, nebo naopak web přeuspořádat tak, aby tenhle postup nikoho nenapadal.

**Na ten web nám nechodí lidi!**

Tady je velmi pravděpodobné, že přišli na problém, ale objevili jen část řešení. Je na místě udělat hlubší analýzu: nechodí na ten web proto, že je ošklivý / demodé / špatný? Bude potřeba mu udělat nový &#8222;grafický kabát&#8220;, nebo ho komplet překopat, změnit jeho strukturu, navigaci, uspořádání informací?

**Nelíbí se generálnímu řediteli!**

V tomhle případě téměř s jistotou nezjistíte, co se mu nelíbí a proč. Odmítněte to dělat. Pokud to dělat musíte, přistupte k tomu pragmaticky: NĚCO se mu nelíbí, tak NĚCO změňte, a mějte pro jistotu v záloze jiné zaměstnání.

&#8212;

A když už se tedy do redesignu pustíte, ptejte se vždy proč tu změnu děláte. Čeho tím chcete dosáhnout. Převléknout web do nových barev je fajn, ale může to mít buď nějaký důvod (&#8222;špatně se to čte&#8220;), nebo to bude čistě samoúčelné. Což neznamená, že to je &#8222;špatně&#8220; &#8211; jen byste si od toho neměli slibovat nic víc, než tahle změna může nabídnout.

Prosím, redesignujte s rozmyslem.