---
id: 2800
title: Kakaová skvrna velikosti 0,00000000000003274 Texasu
date: 2017-03-10T09:37:42+01:00
author: Martin Malý
layout: post
guid: http://www.misantrop.info/?p=2800
permalink: /kakaova-skvrna-velikosti-0-00000000000003274-texasu/
mashsb_timestamp:
  - "1576233038"
mashsb_twitter_handle:
  - adent
mashsb_shares:
  - "20"
mashsb_jsonshares:
  - '{"total":20,"error":"","twitter":0,"facebook_shares":20}'
image: /wp-content/uploads/2017/03/stažený-soubor.png
categories:
  - Nezařazené
tags:
  - IHNED.cz
---
<span style="font-weight: 400;">(Psáno pro IHNED)</span>

<span style="font-weight: 400;">Dámy a pánové, vítejte na veletrhu novinářských měrných jednotek a přirovnání! Zapomeňte na hektary a tuny, to jsou nudné jednotky, které čtenáře nezaujmou. A zaujmout čtenáře, to je posláním médií dneška. <em>Zaujmout a pobavit, to je hlavní,</em> jak říkáme u nás v Institutu neotřelých jednotek.</span>

<span style="font-weight: 400;">Čtenář, laskavý či nikoli, si totiž asi nedokáže představit, jak vypadá třebas sedmnáct a půl tisíce lidí. Proto mu to ulehčíte tím, že mu řeknete, že je to tolik lidí, kolik má Bruntál obyvatel. A čtenář hned ví, hned se má o co opřít, protože zatímco sedmnáct a půl tisíce lidí pohromadě asi neviděl, tak Bruntál si snadno představí každý: to máme od benzínky: Novotní, ti jsou doma čtyři, vedle Šmíd, ti jsou dva, Kuchyňkovi, těch je pět… teda vlastně už ne, co se ten kluk jejich odstěhoval do Krnova… a tak hezky krok po kroku, barák po baráku, a sedmnáct a půl tisíce lidí má rázem nějakou podobu. Když přijde na věc, tak je jeden každý z nich “<a href="http://www.misantrop.info/pribeh-o-pribehu/">s příběhem</a>”, a to se cení.</span>

<span style="font-weight: 400;">Když není třeba příběh, tak aspoň emoci. Sedmnáct a půl tisíce lidí by zabralo plochu 4.300 metrů čtverečních (pokud se na jeden metr čtvereční vejdou čtyři lidé). Což je 0,43 hektaru. Ale kdo dneska ví, kolik je hektar, že? Jen pár zemědělců. Naštěstí je jeden hektar přibližně tolik, kolik je plocha fotbalového hřiště. A jsme doma, to zná každý, protože každý má doma televizi a v ní už aspoň jednou fotbalové hřiště viděl! Na jedno fotbalové hřiště by se tedy vešlo nějakých 2,32 Bruntálů. Václavské náměstí má plochu zhruba čtyř fotbalových hřišť, nebo též dvaatřiceti olympijských bazénů (50&#215;25 metrů). Obyvatelstvo Bruntálu, přesunuto z Václaváku, by tedy zabralo tři a půl takových bazénů, pokud by šlapalo vodu. Pokud ale bazén vypustíme, mohou silnější Bruntálci vzít ty slabší na ramena a utvořit tak dvě vrstvy, protože bazén má hloubku pěti metrů.</span>

<span style="font-weight: 400;">Připadá vám to jako hodně blbé přirovnání? To jsme zatím jen u ploch a počtů. Do systému Základních Jednotek Pro Média v této oblasti patří ještě Orlická přehrada a Lipno. Spolu s Olympijským bazénem tvoří trojici jednotek, které vyjadřují plochu nebo objem, to jak se to zrovna hodí. Mimochodem, pokud budete připravovat text pro zahraniční čtenáře, tak si pamatujte, že 30 Václaváků = 0,0000017825684 Texasu, jak spočítalo naše oddělení přepočtů.</span>

<span style="font-weight: 400;">Ale pozor! Zatímco se délka měří na obligátní “délku Václaváku” a jednotky řádově větší (Praha napříč, délka všech tramvajových linek, vzdálenost z Prahy do Brna, Česká republika napříč, třikrát okolo zeměkoule apod.), tak výška má své speciální výškové jednotky: Petřínskou rozhlednu, Žižkovu sochu, Žižkovský vysílač a Eiffelovu věž. Proto pozor, abyste se neztrapnili a nepoužili třeba “výšku fotbalového hřiště”. Eiffelova věž zároveň slouží jako velmi neotřelá jednotka hmotnosti &#8211; věděli jste například, že Evropané vyprodukují ročně odpad o váze čtyř tisíc Eiffelovek? Zatímco čtyřicet milionů tun je příliš abstraktních, tak váha Eiffelovky (10.100 tun) je snáze představitelná, protože to je něco, s čím má čtenář každodenní zkušenost, že? A pokud náhodou představivost zakolísá, pomůžeme si upřesněním, že to je 2525 čtyřtunových slonic, a to už si umí přeci představit každý! Shodou okolností by toto množství čtyřtunových slonic plusmínus zaplnilo Václavák, takže vidíte, jak nám to krásně do sebe zapadá.</span>

<span style="font-weight: 400;">Když přijde řeč na IT a objemy dat, tak namísto dříve používané a dnes již zastaralé jednotky “CD disk” (zároveň vhodné jako demonstrace jevu zvaného pleonasmus) máme novou: “nejlépe vybavený model iPadu”. Že se to číslo neustále mění, to je jedno, však kdo by napřesrok četl dnešní články. Obzvlášť, když tam bude napsáno, že objem dat představuje zaplněnou paměť 29 miliard nejlépe vybavených iPadů. Tedy prostě strašně moc hodně, bez ohledu na to, kolik paměti bude ten který rok nejlepší iPad mít.</span>

<span style="font-weight: 400;">Na závěr naší drobné exkurze do světa žurnalistických měr a vah by to chtělo nějakou pořádně neotřelou jednotku. Co třeba tlak? Jak představit čtenářům něco tak velkého, jako je tlak 2500 barů? 25,5 kilometrů vodního sloupce asi není to pravé, tak proč nepoužít standardizovanou jednotku “kávovar”, že? A máme to: Je to síla sto šedesáti sedmi kávovarů!</span>

<span style="font-weight: 400;">Co na tom, že sto šedesát sedm kávovarů vedle sebe, na sobě nebo za sebou vyvine stejný tlak jako jeden kávovar, takže to srovnání kulhá na obě nohy… Prostě velký tlak lomeno tlak v kávovaru rovná se počet kávovarů. Ostatně, když jeden řidič nadýchá 1,5 promile a druhý taky 1,5 promile, tak pro média nadýchali dohromady 3 promile a byli téměř v kómatu. Kdyby se ale srazily dva autobusy, každý vezoucí čtyřicet lidí z koštu, rázem bychom měli do titulku krásnou zprávu: “účastníkům nehody naměřili policisté dohromady 10 procent alkoholu v krvi”! </span>

<span style="font-weight: 400;">Protože čtenáře je potřeba nejen informovat, ale hlavně zaujmout! My ty divné přepočty a přirovnání neděláme pro sebe, my to děláme pro vás!</span>