---
id: 1480
title: Manuál ke konspiračním teoriím
date: 2013-09-16T12:01:55+01:00
author: Martin Malý
layout: post
guid: https://misantrop.eu/?p=1480
permalink: /manual-konspiracnim-teoriim/
dsq_thread_id:
  - "1765539042"
mashsb_timestamp:
  - "1574979669"
mashsb_shares:
  - "2"
mashsb_jsonshares:
  - '{"total":2,"error":"","twitter":0,"facebook_shares":2}'
image: /wp-content/uploads/2013/09/conspiracy.jpg
categories:
  - Nezařazené
---
Jak poznat konspirační teorii a rozpoznat správně okamžik, kdy přestává mít cenu se s jejím zastáncem bavit.

<!--more-->

K tomuto zápisku mě trošku [vyprovokovala Tlamiczka](https://www.tlamiczka.com/2013/09/pche-tihleti-konspiratori.html). Ona je rozumné a inteligentní děvče, takže když píše něco, s čím nesouhlasím, tak se zamyslím, protože zkrátka není blbá a má cenu ji poslouchat.

Psala o tom, jak každé &#8222;jiné než oficiální&#8220; vysvětlení bývá šmahem označeno za konspirační teorii a jeho hlasatelé za pošuky. Dehonestací se zároveň tahle neoficiální teorie dostane do sféry &#8222;netřeba o tom diskutovat&#8230;&#8220;, nazdar bazar.

Já mám zkušenost z druhé strany. Strávil jsem spoustu času debatami s lidmi na diskusních fórech Osud.cz a dalších podobných webech. Pár takových jsem i potkal. Za sebe mohu posloužit zkušeností, že zapochybovat tváří v tvář milovníkovi konspiračních teorií znamená být označen za ovci s vymytým mozkem, která si pohodlně žije v nevědomosti (blahosklonný úsměv included).

Po letech debat jsem nastřádal dostatek poznatků, které bych teď rád přetavil v následující zásadní body:

**1. Konspirační teorie stojí vždy na základní premise &#8222;Oni nám lžou!&#8220;**

&#8222;Oni&#8220; jsou většinou vláda, vlády nebo Spojené státy, v maximální verzi &#8222;vláda Spojených států&#8220;. Tato premisa se nedokazuje, ta se opře o tvrzení &#8222;vždycky nám lhali!&#8220; a o pár příkladů z historie. Tahle premisa je velmi důležitá, viz dál.

**2. Lžou nám, takže se to stalo jinak, než říkají, ať už říkají cokoli!**

To je jasné. Přeci není možné, aby přistáli na Měsíci! S tou technikou to nešlo! Odlesky na filmu jsou falešné, vlajka se třepe! Ve vesnické restauraci daleko za Trhovými Sviny cestou do lesů jsem vyslechl od místního bagristy kuriozní teorii o tom, že za druhé světové války přeci Rusové nemohli mít výbavu od Američanů! Jak by ji tam asi ty Američani dovezli, he? To nás zase jen oblbují propagandou!

Stran oblbování propagandou se přít nebudu, ale je pravda, že jsem zůstal chvíli per plex. _Jak by asi spálili ty miliony Židů?_ Ale zpátky k věci&#8230;

**3. Konspirační teorie hledají důkazy ve svůj prospěch.**

Ano, to je známá tendence lidského mozku, že hledáme fakta, která posilují naši víru, a ta, která jsou s ní v rozporu, máme snahu vytěsnit, marginalizovat, bagatelizovat. Vědecká metoda proto používá opačný postup &#8211; hledá způsoby, jak teorii popřít, vyvrátit&#8230; Konspirační teorie ale má sama v sobě zabudovanou pojistku proti takovému postupu.

**4. Konspirační teorii nelze vyvrátit**

Vyberte si vhodnou konspirační teorii a zeptejte se sami sebe: Jaký důkaz by se musel objevit k tomu, aby byla teorie vyvrácena? A odpověď zní: **Neexistuje žádný důkaz, který by takovou teorii vyvrátil, protože každý takový důkaz lze označit za nepravdivý** (viz bod č. 1 &#8211; &#8222;Oni nám lžou!&#8220;) _Armstrong a další vědí, že tam byli?_ Nesmysl, jsou součástí podvodu! _Celý svět to sledoval?_ Podvod, naletěli! _Na Měsíci jsou laserové odražeče, které&#8230;_ Nesmysl, nic takového tam není, pokusy s odražeči dělají zastánci oficiální teorie, a ti logicky manipulují, aby nás obalamutili! _Rusové sledovali let Apolla?_ Pche, Američani je zblbli prázdnou schránkou, mátli jim signály&#8230;

Neexistuje důkaz, který by mohl vyvrátit tuhle teorii. Pokud neexistuje, je teorie neověřitelná, nerozhodnutelná, jalová.

**5. Konspirační teorie ignorují Occamovu břitvu**

V případě letu na Měsíc vyjde levněji vyslání posádky Apolla, než uplacení celého světa a nákladné maskovací operace. Proč by tedy Američané dělali tak riskantní podnik? Protože potřebovali ukázat Rusům svou převahu, přeci&#8230; Oblbli síť ruských špionážních družic, observatoří, radioobservatoří, celý svět přesvědčili o tom, že vidí něco, co není, všem astronomům namalovali tečku před objektiv, která vypadala jako Apollo, protože všechno tohle je přeci logičtější, než poslat tři maníky do vesmíru!

**6. Argumentace zastánců stojí mnohdy na důmyslně použitých [logických klamech](https://misantrop.eu/trvale-udrzitelna-krava/). **

_Vidíte, nelze najít důkaz, který by naši teorii vyvrátil! Je tedy jasné, že je pravdivá!_

A jen pár ostřílených dekonspiračních kozáků cítí rozdíl mezi &#8222;nenašel se&#8220; a &#8222;nelze najít&#8220;.

Mimochodem, už tolikrát se prokázalo, že vláda lže &#8211; ale ani jednou se definitivně nedokázalo, že by konspirativní teorie byla nepravdivá! Co z toho vyplývá? Inu, jak pro koho: někdo si z toho vezme ponaučení, že konspirační teorie jsou pravdivé, jiný že jsou bezcenné.

Moje rada je tedy prostá: Ptejte se vždy _co by se muselo stát, aby to nebyla pravda?_ Pokud dojdete k tomu, že _ať se stane cokoli, s touhle teorií to nehne_, tak ji zahoďte. Je bezcenná.