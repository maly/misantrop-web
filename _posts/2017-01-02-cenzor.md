---
id: 2635
title: Cenzor
date: 2017-01-02T15:51:47+01:00
author: Martin Malý
layout: post
guid: https://misantrop.info/?p=2635
permalink: /cenzor/
mashsb_timestamp:
  - "1575976808"
mashsb_shares:
  - "0"
mashsb_jsonshares:
  - '{"total":0,"error":"","twitter":0,"facebook_shares":0}'
image: /wp-content/uploads/2017/01/Lottery.jpg
categories:
  - Nezařazené
tags:
  - IHNED.cz
---
(Vyšlo na IHNED.cz. Článek je sice z května 2016, ale docela aktuální i dnes):

<span style="font-weight: 400;">To se zase stalo věcí v posledních dnech, to vám řeknu. Ministryně Šlechtová perlí z jedné strany, z druhé policajti, ze třetí Babiš, no a ten Zeman tuhle…</span>

<span style="font-weight: 400;">Ale naprosto největší magořinec je loterijní zákon s cenzurním přídavkem. Je to naprostý nesmysl a pitomost, jak si tu hned řekneme, a ukazuje to na systémový humus, který si zaslouží demaskovat a rozbít.</span>

<span style="font-weight: 400;">Proč je zakazování webových stránek nesmysl a pitomost? Pojďme krok za krokem. Zaprvé &#8211; ukládá poskytovatelům internetového připojení povinnost aktivně hlídat, kam se připojujete, a zabránit vám připojit se k webu, který je na černé listině. Tu udržuje nikoli soud, ale úředník z Ministerstva financí. Už tohle samo o sobě popírá některé právní zásady &#8211; bez soudu, úřednickým rozhodnutím, zakázat komukoli přístup někam na internet… Za další: poskytovatelé internetu se zavázali dodržovat princip síťové neutrality, tedy že se ke všem datům přistupuje stejně, bez ohledu na to, odkud jsou a kam tečou, což mimo jiné znamená, že žádný obsah nesmí být zvýhodňován, znevýhodňován nebo blokován.</span>

<span style="font-weight: 400;">Analogický příklad: Česká pošta by na základě rozhodnutí ministerského úředníka odmítala doručovat dopisy konkrétním lidem či od konkrétních lidí. Že je to pitomost? No je! Protože co uděláte, když budete chtít takovému člověku poslat dopis? No, třeba ho strčíte do obálky, tu pošlete sousedovi dotyčného, a poprosíte ho, aby dopis předal. Nebo nepošlete dopis, ale balík (na ten se zákaz nevztahuje, kupodivu). Nebo nepoužijete Českou poštu, ale nějakého alternativního messengera. Nebo pošlete místo dopisu mail. Nebo fax… </span>

<span style="font-weight: 400;">Představte si, že by s takovýmhle nesmyslem vylezl nějaký poslanec. Vysmála by se mu i prodavačka z parlamentního bufetu, protože nesmyslnost podobného nařízení je zjevná každému, kdo kdy olízl poštovní známku. Nesmyslnost návrhu na blokování stránek už takhle očividná není, protože principu fungování internetu rozumí míň lidí, ale věřte mi: ta analogie je poměrně přesná! Rozhodně nikomu nezabrání v tom, aby vlezl na stránky online kasína z blacklistu. Třeba použije “zahraniční VPN”, což je v podstatě šifrovaný “tunel”, díky němuž začne jeho počítač komunikovat ze zahraničí. Nebo použije Tor, což je naprosto skvělý nástroj pro skrytí vlastní identity na síti. Anebo použije ještě jiný způsob, protože podle toho, co k návrhu řekli odborníci na sítě, je to klasické státní polovičaté řešení, rozhodnuté od stolu bez sebemenší znalosti problematiky, navíc s pochybnou efektivitou a děravé…</span>

<span style="font-weight: 400;">Že by to nevěděli? Ne, hele, vážně: že by to fakt netušili? Buď to opravdu netuší a ani jim nikdo neporadí, nebo je to takhle schválně. “Helejte, my víme, že to je nepoužitelné a k ničemu to nebude, ale aspoň vidíte, jakou moc máme. Navíc jsme si otevřeli dvířka, a pak už tam vrazíme celou pěst tak rychle, že se ani nestihnete leknout!”</span>

<span style="font-weight: 400;">Zase ta samá klíčová slova, kterými se dobrodinci ohánějí vždycky, když chtějí utáhnout šrouby. Leitmotiv je “musíme občany chránit před možnými důsledky jejich blbosti, i když o to nestojí” &#8211; tam spadají všechny ty boje proti drogám, dětskému pornu a hazardu. V druhém sledu jde “všeobecné dobro”: boj proti korupci, daňovým únikům, terorismu.</span>

<span style="font-weight: 400;">Těchto šest bojů je neustále točeno dokola a dokola a dokola, dokud lidé neuvěří, že to je jediná cesta k přežití. Pomocí argumentačních faulů nejhrubšího zrna (“takže ty si tedy přeješ korupci a dětské porno?”) snadno diskvalifikují jakoukoli kritiku, a ve výsledném otupělém přitakání společnosti budou prolamována občanská práva jedno po druhém. Listovní tajemství? Domovní svoboda? Právo na obhajobu a spravedliný soud? Pche! Vždyť už teď by většina národa klidně zvedla ruku pro krátký proces s kdejakým “korupčníkem”, “tunelářem” a “teroristou”, takže kdo se ozve proti tomu, až budou takovéhle zákony na pořadu dne?</span>

<span style="font-weight: 400;">Vemte jed na to, že ten, kdo se ozve, bude vykoupán ve špíně, bude diskvalifikován, veřejně ostrakizován (“však slušný a bezúhonný člověk se nemá čeho bát!”), a možná bude i zavřen (“je proti zákonu, co usnadňuje boj s terorismem, takže asi bude taky terorista!”)</span>

<span style="font-weight: 400;">Trochu v ústraní zůstala zpráva o tom, že válka s drogami je prohraná. Takových let, tolik miliard peněz, tolik mrtvých, a výsledky naprosto nepřesvědčivé, takže se od represe ustupuje. Ale nebojte, ostatní války pro blaho všech občanů jedou dál, i kdyby měli všichni zařvat!</span>