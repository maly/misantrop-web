---
id: 2077
title: Dvojí odpad
date: 2014-07-12T11:57:43+01:00
author: Martin Malý
layout: post
guid: https://misantrop.info/?p=2077
permalink: /dvoji-odpad/
dsq_thread_id:
  - "2837567227"
mashsb_timestamp:
  - "1575287475"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2013/03/Paragraf.jpg
categories:
  - Nezařazené
---
Jasně, dvojí zdanění je víc peněz, ale takový dvojí odpad, to je panečku raketová fyzika&#8230;

<!--more-->

Platba za komunální odpad je v ČR ponechána na konkrétních úřadech dané obce. Ty se můžou rozhodnout, jestli budou vybírat peníze od lidí, co mají v obci trvalé bydliště, nebo od lidí, co v obci vlastní nemovitost. Ani jedno z toho není stoprocentní, vždycky to narazí na nějaký problém, ale není to jistě nic nepřekonatelného. Teda &#8211; teoreticky.

Už několikrát jsem tu chválil budějcký magistrát za vstřícnost, flexibilitu a další chvályhodné věci (třeba [tady](https://misantrop.info/pochvalna-streda-t-mobile-a-magistrat-ceskych-budejovic/) nebo [tady](https://misantrop.info/740538-je-tohleto-jeste-urad.php)), ale tentokrát se po Klausovsku mračím (a zároveň zdvihám obočí, skvělá obličejová gymnastika!) A souvisí to právě s odpadem.

Trvalé bydliště mám v Českých Budějovicích. České Budějovice vybírají poplatek za odpad podle seznamu přihlášených k trvalému pobytu. Ou kej. Před rokem jsme koupili byt v Praze a já se většinu doby zdržuju v Praze. A Praha, jak už jistě tušíte, vybírá poplatek za odpad _per majitel nemovitosti_. Ergo tedy platím dvakrát, Budějcům a Praze, ačkoli odpady generuju pouze na jednom místě. Nejsou to horentní sumy, ale na druhou stranu, jak říkal Bill Gates: &#8222;Nezbohatnul jsem tím, že bych platil poplatky za odpad ve dvou městech&#8220;. Naštěstí jsme se dozvěděli, že to je řešitelné, že stačí na ten magistrát, kde člověk de facto většinu roku není, napsat přípis, že tam člověk nebydlí, a oni poplatky můžou odpustit.

Takže jsem napsal do Budějovic na magistrát, že se tedy zdržuju jinde, tam platím poplatky za odpad, a že bych tedy uvítal, kdyby mi tamní poplatky odpustili, a doložil jsem k tomu potvrzení, že platím v Praze. Banalita, brnkačka, ale za tři dny přišlo vyrozumění, že se mé žádosti nevyhovuje, protože jsem neprokázal, že v té Praze fyzicky jsem.

Zavolal jsem tedy na magistrát, mluvil s dotyčnou paní přes odpady, a vedli jsme zcela absurdní hovor, který vám teď nastíním.

Moje otázka byla jasná: Jak chce magistrát doložit, že se opravdu většinu doby pohybuju v Praze? Podle úřadu to je prosté: Stačí doložit od zaměstnavatele docházku na pracoviště, které je v Praze, a to po celý rok. Na námitku, že přeci můžu po šichtě sednout do auta, jet domů do Budějc, tam celou noc produkovat odpad a ráno zase jet do Prahy, takže to nic nedokazuje, řekla paní: &#8222;No, to máte pravdu, ale to, co jste poslal, nestačí.&#8220;

Poddajný občan v takové chvíli dojde na personální a tam požádá. Jenže já jsem potížista. Navíc jsem byl zaměstnán až od března 2014.

Tak jsem kul železo a povídám: &#8222;Ale co když jsem OSVČ?! Nemám žádného zaměstnavatele&#8230;&#8220; Na to paní povídá: &#8222;Nojo, to ne&#8230; Tak to byste musel nějak jinak&#8230;&#8220;

Říkám: &#8222;No úplně nejjednodušší je, jako v jiných případech, že napíšu čestné prohlášení, že odpad trousím celý rok v Praze, to vám zašlu, úřad na to konto zruší platby v Budějcích, a bude-li mít dojem, že jsem v čestném prohlášení lhal, tak na to už má nástroje!&#8220;

Prý ne. Prý to nestačí. To mě zarazilo, protože úřady jedou na čestná prohlášení i v mnohem zásadnějších věcech, než je pětikilo za popelnici, navíc by to bylo nejjednodušší. Paní se mnou souhlasila, že by to opravdu bylo jasné a logické, ale prý to nelze. Prý je to potřeba doložit nějak nezvratněji.

&#8222;Třeba,&#8220; povídala, &#8222;byste si mohl sehnat svědectví sousedů z toho domu, že vás tam opravdu vídají!&#8220; Ani na chvíli ji nezarazila zjevná pošahanost toho nápadu.

&#8222;Ale to je přeci taky nesmysl, ti lidé nevědí, že to jsem já, nelegitimují mě&#8230; navíc to už zavání trošku jako ochranným dozorem. Neměl bych se chodit hlásit denně na úřad, že tu opravdu jsem a nejsem někde jinde?&#8220;

Na to paní souhlasila, že to rozhodně ne, ale že tedy opravdu neví, co s tím.

&#8222;A nechcete sledování od mého operátora? Ten neustále ví, kde je můj mobil, a je schopen vám poslat data, ze kterých uvidíte, že jsem akorát doma nebo v práci&#8230;&#8220; To už jsem ji trošku trollil, to uznávám, ale dostala mě, když řekla: &#8222;To by asi nestačilo. Tam by zase nebylo jasné, že ten telefon máte opravdu u sebe vy!&#8220;

V tu chvíli jsem pochopil, že opravdu čestné prohlášení budějckému magistrátu nestačí a stačit nikdy nemůže. On chce jednoznačný důkaz, že v Budějcích nejsem, a apriori předpokládá, že tam, já lump, jsem, tvořím odpady, ale chci se vyhnout placení, tak jsem si koupil byt v Praze, kde se jistě ani nezdržuju, a to všechno jen proto, že chci získat neoprávněnou výhodu. I za cenu toho, že někomu z Prahy dám telefon a řeknu mu: Hele, nos ho u sebe, ať to vypadá, že jsem v Praze!

Z čirého zoufalství jsem navrhoval účty za plyn a vodu &#8211; a zároveň je zamítal s tím, že to nic nedokazuje, to může spotřebovávat nějaký nájemník, a paní z magistrátu mi jen přitakávala. Nakonec jsem se chytil pomyslného stébla: &#8222;Podívejte, přeci nejsem jediný, kdo tuhle situaci řeší, přeci nás je víc&#8230;&#8220; Paní pookřála: &#8222;To máte pravdu. Ještě tu je jedna paní doktorka práv, co má taky trvalé bydliště v Budějcích, ale pracuje v Praze jako OSVČ! S tou jsme to řešili taky dlouho, asi půl roku&#8230;&#8220;

Řešení je nablízku&#8230;

&#8211; &#8222;A jak ta to řeší?&#8220;

&#8211; &#8222;No, nijak. Na nic jsme nepřišly. Takže to platí tady i v Praze.&#8220;

Smyčce burácí, opona padá, není co dodat.

Samozřejmě je tu vždycky možnost zrušení trvalého bydliště, případně přepsání do Prahy, ale s tím je hlavně mrzení. To mě spíš zaráží, jak je možné, že Magistrát statutárního města, Budějovic, Českých, dělá takovéhle vofuky kvůli poplatku za odpad. Jsme tam s neznámou paní doktorkou práv dva, komu stálo za to se o to zajímat a podniknout dohadování s úřadem, a ani jeden z nás nepřišel na to, s čím přijít, aby nám úřad uvěřil, že se tam opravdu nezdržujeme! A když to čestně prohlásíme, tak to nestačí. Ne že by si magistrát prověřil, jestli nelžeme. On předem ví, že bychom mohli lhát, tak nám to a priori neuvěří. Popřípadě ví, že to vlastně prokázat jednoznačně nelze &#8211; a tak povinnost prokazování hodí na žadatele, a nabízí naprosto obskurní nesmysly, jako potvrzení od zaměstnavatele, že jsem celý rok pracoval jinde, nebo svědectví sousedů! Připadám si, jako kdybych byl amnestovaný zločinec, co se musí hlásit probační službě. A to všechno, opakuju, kvůli pětikilu za odpad ročně!

(A zcela pomíjím to, že ten jednoznačný důkaz musím poslat vždycky v listopadu nebo prosinci, a oni mě zpětně osvobodí od platby za ten který rok. No je to celé na hlavu padlé.)

&#8222;Ještě se poradím s právníkama&#8230;&#8220; povídám té paní, a ona říkala nadšeně: &#8222;Jo, jo, to udělejte, a dejte nám prosím vědět, jestli na něco přijdete, protože my tu na úřadě s kolegyněma na nic nepřišly!&#8220; Na nic nepřišly, což se nedivím, když jim nic není recht a jednoznačně prokazatelné.

S právníkem jsem se poradil. Když jsem mu to říkal, tak se rozesmál a dlouho, dlouho se smál&#8230; S kolegama z médií, s nimiž se denně v té Praze potkávám, jsme taky zatím na nic nepřišli&#8230; Ale třeba nás něco napadne, když o tom napíšeme. Třeba se ozve někdo z jiného magistrátu, kdo to už vyřešil.