---
id: 1521
title: Korupce na sto a jeden způsob
date: 2013-10-01T10:24:44+01:00
author: Martin Malý
layout: post
guid: http://www.misantrop.info/?p=1521
permalink: /korupce-na-sto-a-jeden-zpusob/
dsq_thread_id:
  - "1813874001"
mashsb_timestamp:
  - "1572958131"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2013/10/take-the-buck-2-1096838-m.jpg
categories:
  - Nezařazené
---
Levice chce hubou omezit korupci, pravice chce hubou omezit korupci, populisti na omezení korupce postavili celý svůj program&#8230; Ještě že tu korupci máme, co? Jinak byste místo boje proti ní museli, nedej bože, představit nějaké smysluplné vize pro budoucnost!

<!--more-->

Tak si tak říkám, že se muselo politikům zleva zprava neskutečně ulevit, když zjistili, že můžou prstem ukázat a říct: To je kořen zla! Nikoli my, nikoli naše neschopnost, nikoli úředníci, nikoli lidi &#8211; to ta korupce!

Máte se špatně? Za to může korupce!

Zdražil benzín? Korupce!

Nepostavili novou silnici? Korupce, jak jinak.

Postavili novou silnici? No jistě jen proto, aby se na tom někdo napakoval!

Hele, já nepochybuju o tom, že když někdo rozhoduje v něčí prospěch a vezme za to úplatek, že to křiví prostředí a vnímání dalších věcí, jako třeba vymahatelnosti práva a podobných. Je pravda, že i vlivem korupce je stát neefektivní a platí přemrštěné částky za služby firmám, co si z něj udělaly dojnou krávu. (Na druhou stranu jste mě vy, moji čtenáři, svého času přesvědčovali o tom, že je naprosto v pořádku poskytnout státu služby za přemrštěnou cenu, [vzpomínáte](http://www.misantrop.info/k-tematu-statnich-zakazek/)?)

Ale sorry, rozhodně si nemyslím, že korupce je univerzální příčina všeho zla, ani že recept je tak jednoduchý jako &#8222;vymýtíme korupci -> všichni se budeme mít dobře, gauneři začnou být slušní, pivo bude za korunu a blbí zmoudří&#8220;. Jen je hrozně pohodlné říct: _Ne, za to nemůžeme my. Já, vy, můj soused. Máme bordel u popelnic? Za to může zkorumpovaná samospráva!_

Ano, je tu korupce, ano, stojí nás to spoustu peněz, ale není to &#8222;to cizí, co nám kazí naše snažení&#8220;, protože korupce jsou lidi. Nelze přeci, kruciprdel, na jednu stranu označovat korupci za největšího veřejného nepřítele, a na druhou stranu se korupčně chovat a říkat: &#8222;_To víte, bez všimného člověk nic nedokáže&#8230; Ale to ne my, to ta korupce!_&#8220; Protože korupce, to nejsou stotisícové úplatky v nejvyšších patrech politiky, korupce je především nastavení společnosti.

Nevěřím politikům, že chtějí &#8222;něco udělat s korupcí&#8220;. Ale lidu se to dobře poslouchá&#8230; &#8222;Oni s tím zatočí, přestanou se rozkrádat peníze, a rázem bude dost prostředků na ty opravdu užitečné věci&#8220; Nezatočí, nepřestanou, nebude. Korupce se jaksi neruší nařízením shora, korupce se likviduje tak, že se k ní celá společnost staví odmítavě &#8211; ne na náměstí a na internetu, ale v každodenním životě.

Dali jste někdy úplatek?