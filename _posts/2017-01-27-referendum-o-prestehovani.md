---
id: 2710
title: Referendum o přestěhování
date: 2017-01-27T11:25:08+01:00
author: Martin Malý
layout: post
guid: https://misantrop.eu/?p=2710
permalink: /referendum-o-prestehovani/
mashsb_timestamp:
  - "1566546868"
mashsb_twitter_handle:
  - adent
mashsb_shares:
  - "25"
mashsb_jsonshares:
  - '{"total":25,"error":"","facebook_shares":25,"twitter":0}'
image: /wp-content/uploads/2017/01/Sculpture_with_Czech_Flag_-_Prague_Castle_-_Prague_-_Czech_Republic.jpg
categories:
  - Nezařazené
tags:
  - IHNED.cz
---
(Psáno pro IHNED)

&#8222;Nevolil jsem ho,&#8220; říkali mi někteří známí, “ale co by se mohlo stát? Sice je to hulvát a vystupuje jak neotesanec, ale zase nezapomínej, že prezident moc pravomocí nemá.” Jo, holoubkové, už od inaugurace všem ukazuje, že pravomoci možná nemá, ale věrných má dost.

V uplynulém týdnu opět nepřekvapil, když oznámil, že by podpořil referendum ohledně vystoupení z EU, a z vlastní iniciativy doplnil ještě odchod z NATO. Pak jako chytrá horákyně doplnil, že sice by byl pro referendum, ale hlasoval by proti. To mě dojalo tak, že jsem dlouho plakal nad tou šlechetností a upřímně doufám, že prezident krom kžíže “Za zásluhy” od Svazu bojovníků za svobodu dostane i cenu Piláta Pontského za mimořádnou mazanost. Však si to představte: Prezident ví, že by pro vystoupení bylo třeba šedesát procent lidí, možná sedmdesát&#8230; Hlas lidu. Zároveň se v něm, chca nechca, probudil ten vzdělaný a rozumný politik, který v něm kdysi býval, a ví, že hlas lidu chce občas naprosté nesmysly a politik, státník je od toho, aby tomu zabránil. Ale pak na rameno zaklepe chlapík, co sehnal peníze na předvolební kampaň od přátel z Ruska a připomene, že by se přátelům z Ruska hodilo, kdyby se EU ukázala jako slabá organizace před rozvratem, a že NATO taky nemají rádi… Bystrý politikův mozek proto vymyslí variantu “pojďme hlasovat, hodíme tam rovnou i NATO, to abyste viděli, že poslouchám vaše názory, ale já budu proti”. Tři mouchy jednou ranou, helejte, to musí být tutovka!

Trollí, samozřejmě, ale čistě pro případ, že by na to referendum fakt došlo, mám dva návrhy. Zaprvé aby odpovědi v referendu byly formulované tak, jak navrhoval Tomáš Bella z Denníku N. Například:

Jste pro odchod ČR z EU?

  1. Pro
  2. Proti
  3. Jsem hlavně proti tomu, co chtějí lidé z hlavního města, abych je potrestal za nesouvisející špatné věci, co se mi v životě dějí.

To by mohlo zabrat, ne? Ostatně jestli se něco Zemanovi podařilo dobře posílit, tak je to averze “my versus oni tam v té Praze”.

Druhý návrh je ještě radikálnější. Helejte, to referendum dopadne plus mínus šul nul půl na půl. A ať už to dopadne tak nebo onak, tak nemalý počet lidí zase bude odcházet z republiky někam jinam. Nebo o tom aspoň napíšou na Facebook. Proto pojďme rozdělit republiku podle poměru těchto dvou skupin, a do jedné půlky by se přestěhovali ti, co chtějí zůstat v EU, NATO a mít za spojence USA, a do druhé půlky pak ti, co by rádi z EU ven, z NATO ven, a co vědí, že nejsvobodněji je u Putina v Rusku. Následně bychom republiku mírumilovně rozdělili na dva nezávislé celky. To už umíme, a je to i historicky ověřené. A na rozdíl od východního a západního Německa by tohle fungovalo lépe, protože v těch obou částích by byli ti, co tam chtějí být.

Trošku problém může být s tím, kudy by měla vést ta dělicí linie. Jestli horizontálně, vertikálně, a v kterých místech. Já s dovolením navrhuju vést ji zhruba ve směru poledníků, tedy severo-jižním směrem, a rozdělit republiku na východní a západní část, někde na linii Náchod &#8211; Jindřichův Hradec. Z logistických důvodů by bylo dobré, aby ta část pro NATO a EU byla na západě, a ta proruská, protiNATOvská a proti EU, spíš na východě. Aspoň se ruští vojáci, co pojedou na dovolenou, nebudou muset tak daleko trmácet. Kromě toho to má i spoustu dalších výhod (ale nezastírám to &#8211; i nevýhod!) Například Brno se s velkou pravděpodobností stane hlavním městem samostatného státu &#8211; aspoň na čas. Navíc ten stát bude mnohem větší, než současná Morava. Špatná zpráva to bude pro ty Brňany, kteří jsou prozápadní. Ale věřím, že zvládnou odsun vybraných brněnských čtvrtí na západ stejně hladce jako přesun nádraží.

Výjimku z dělení východ-západ by měly mít Pardubice s Hradcem Králové. Ať už to dopadne jakkoli, bylo by fajn, aby každé město zůstalo v jiné části. Problém bude možná s Karlovými Vary. Ty jsou hodně na západě, ale co když je ruští majitelé budou chtít mít na svém území? Zde se nabízí použít model, co se osvědčil v Berlíně. Takzvaná “Karlovarská zeď” se bezesporu stane turistickou atrakcí, a nejen ona, ale i výběrové řízení na její postavení. Jistě se ještě někde najde proslulé karlovarské losovací zařízení…

Logistiku, myslím, zvládneme taky bez problémů. Zkušenosti s přesídlováním, odsouváním a přisouváním lidí v naší zemi jsou, a když nám EU poskytne dotace na stěhovací vozy a transportní vlaky, tak v tom nevidím problém. A nakonec, až bude přesunuto, tak můžeme slavnostně rozkopat dálnici D1, protože už nebude potřeba. Ostatně trénink probíhá už letos, i když ještě není jasné, kde přesně se ta D1 rozpojí. Proto je preventivně rozkopaná hned na pěti místech.

Jo, možná to vypadá, že plácám nesmysly, co mi slina na jazyk přinesla, ale na svou obranu dodávám: Prezident si začal!

Hezké léto všem.