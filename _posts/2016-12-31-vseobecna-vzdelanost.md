---
id: 2618
title: Všeobecná vzdělanost
date: 2016-12-31T15:19:55+01:00
author: Martin Malý
layout: post
guid: http://www.misantrop.info/?p=2618
permalink: /vseobecna-vzdelanost/
mashsb_timestamp:
  - "1575195177"
mashsb_shares:
  - "2104"
mashsb_jsonshares:
  - '{"total":2104,"error":"","facebook_shares":2104,"twitter":0}'
categories:
  - Nezařazené
tags:
  - IHNED.cz
---
<span style="font-weight: 400;">Víš, kámo, trošku mě fakt děsí, že letos maturuješ na gymplu, a přitom mi po dlouhým přemejšlení řekneš, že Husa upálili v roce 1971. Nejradši bych ti na to řekl, že ho upálili kvůli tomu, že kritizoval vstup sovětských vojsk, ale to je narážka, kterou bys nepochopil, soráč. A ani ti nedojde, že tvoje matka je ročník 1972.</span>

<span style="font-weight: 400;">Hele, mě neuráží, když se mě zeptáš “A proč to mám vědět?” Vono to totiž fakt není jasný na první pohled, hlavně maturantovi. Ty mi říkáš, že víš, co chceš dělat, fajn, to jsi dobrej, já když maturoval, tak to nevěděl. Jo a taky jsem si, stejně jako ty, říkal, že letopočty jsou úplně nanic, že jediný místo, kde potřebuju vědět, kdy upálili nějakýho dědka, je při zkoušení u tabule, a pak možná ještě v á zet kvízu, ale tam se o políčko dá losovat… Já byl ještě drzejší, já tvrdil, že to k ničemu nebudu potřebovat.</span>

<span style="font-weight: 400;">Co? Žejo? Taky si myslíš, že to nebudeš potřebovat? A víš ty co? Máš recht! Fakt to nepotřebuješ v životě vůbec nikdy takhle explicitně. Na radnici se tě při svatbě nezeptají “Kdy upálili Husa?”, ale “Berete si dobrovolně…?” Ani v práci to není otázka u výběrovýho řízení. Fakt, kromě toho á zet kvízu to nepotřebuješ skoro nikde vědět. </span>

<span style="font-weight: 400;">Ale teď mě poslouchej: Nemusíš vědět, co to je za den, to si najdeš na wikipedii. Ale je fakt dobrý vědět, kdy se to stalo a proč. A víš proč? Protože pak máš větší všeobecnej přehled. Já vím, vobčas to učitelky říkaj, že si dáme všeobecnej přehled, a pak se ptají na to, kterej suchar je zrovna teď premiér a ministr a v jakejch debilních organizacích jsme a co je to parlament a kdo vydává zákony &#8211; jako by to někoho zajímalo…</span>

<span style="font-weight: 400;">Kámo… Kámo… hele… věř mi: v životě tě nikdo z tohodle zkoušet nebude. Máš pravdu, že tě budou zkoušet z úplně jinejch věcí, a klidně můžeš prožít celej život, aniž bys cokoli z toho věděl. A třeba budeš mít i docela dost peněz a vezmeš si nějakou mařku a budete mít spolu sviště, ale ty pak jednou přijdeš do společnosti lidí, třeba o úroveň vejš ve firmě, a budeš se s nima bavit, a najednou zjistíš, že se dívaj trošku divně, jako kdyby ti z tvýho saka od Armaniho čuměla sláma. A přesně tak to bude, tobě totiž bude čouhat sláma, jako nějakýmu nekulturnímu vidlákovi, protože přesně to budeš, a nezaplatíš si to ani pěti melounama. Titul možná jo, ale tohle ne. Abys nedopad jako jeden z Ostravy, jak furt říká, že je milionář a podnikatel a když pak sbalí nějakou buchtu, tak ta od něj odejde a ještě o něm vypráví, že fakt neví, co by dělala s troubou, kterej ji bere na dovolenou a myslí si, že hlavní město Egypta je Hurgáda!</span>

<span style="font-weight: 400;">Ale o to nejde, protože se neučíš kvůli nějakýmu postavení. Učíš se, a já vím, že to je nejblbější klišé, kvůli sobě. Abys nebyl mezi lidma za blbce. Jasně, ty chceš dělat s počítačema, tak si myslíš, že ti stačí matika, trochu fyzika, a zbytek můžeš vypustit, protože to není důležitý. Jasně, dějepis je nedůležitej, protože tobě, a to máš pravdu, v práci fakt k ničemu nebude vědět, že, ty vole, jsme od roku 1918 republika, takže tu nebyl žádnej císař, takže tím pádem Karel čtvrtej asi nebyl tak ňák 1920, protože to tu byl prezident, byl to Masaryk, a fakt to nebyl jeho fogy!</span>

<span style="font-weight: 400;">A teď ti řeknu to nejdůležitější: Proč tě to má jako zajímat a proč je dobrý to vědět? Synku, je smrtelně důležitý, abys měl co největší přehled o co největším počtu věcí. Abys věděl, jak funguje stát, protože i když si o něm můžeš myslet cokoli, tak tu žiješ. Když o něm budeš vědět kulový, tak s tebou budou ostatní akorát vorat. Musíš o něm vědět co nejvíc, abys nebyl tupá ovce, který se dá všechno nakukat. Abys nebyl kretének, co řve někde v hospodě, že má ňáký práva, ale dokázal se o ně vzít. Abys věděl, ty vole, jak funguje tenhle svět, protože v něm budeš muset žít, a je jen na tobě, jestli si v něm budeš žít podle svýho, nebo podle toho, jak tě budou ostatní vláčet a strkat. Jde o to, aby bylo co nejtěžší z tebe udělat vola. A jedinej způsob, jak toho dosáhneš, není ani mít svaly, ani mít prachy, ale mít tady, v kebuli.</span>

<span style="font-weight: 400;">Jo, i toho blbýho Husa! Protože když budeš vědět, kdo byl Hus a proč ho upálili a zhruba tak kdy se to stalo, a nejen to, ale i co bylo předtím a co bylo potom a proč, tak budeš vědět fakt mrtě moc o tom, jak funguje svět a jak fungujou lidi, a najednou pochopíš, jak jedno vede k druhýmu a druhý k třetímu a spousta věcí ti dojde a hlavně, hlavně poznáš, když z tebe někdo bude dělat mikymauza. A je jedno, jestli to bude v novinách nebo mezi kámošema, nebo na netu. Ty prostě poznáš bullshit mnohem dřív a bezpečnějc. A čím víc toho budeš vědět o celým světě, tím víc budeš chráněnej před demagogama a lhářema. Jo, mimochodem, slib mi, že do toho světa taky pojedeš, že vystrčíš nos z týhle země, která je sice fajn a vždycky bude tvoje, ale někdy je to tu dusný a zaprděný a malicherný… Jeď ven, a až se vrátíš, tak nad všema těma malichernostma mávneš rukou a budeš svobodnej.</span>

<span style="font-weight: 400;">Hele, já vím, že je těžký tomu věřit, a vlastně ani nemám žádnej argument, protože všechny argumenty jsou jen moje zkušenost, páč jsem o čtvrt století starší. Já ti to můžu říct, ale sám vím, že to je nanic, že si to musíš sám prožít. Navíc je to teď fakt těžký. Média ti jako hvězdy servírujou lidi, co nemají soudnost, stud ani sebekritiku. Tupci staví svoji tupost okázale na odiv, burani a nadutí hlupáci se producírují všude možně a za svoje buranství a tupství se už ani nestydí, takže je fakt těžký věřit tomu, že by ses měl snažit bejt něco víc než tupan, buran a křupan. Je to jako v tý pověsti o Héraklovi, jak si měl vybrat mezi Rozkoší a Ctností, ale tos taky nečet, co? Hm, myslel jsem si to. To nevadí, hele, to nevadí.</span>

<span style="font-weight: 400;">Vono to pude, není pozdě, ty na to přijdeš sám a bude to fajn. I toho Husa a dějepis se nakonec doučíš, protože přeci nechceš bejt pitomec, kterýmu se kolegové za zádama smějou… Vůbec nejde o to, jaký máš známky, věř mi. Jediný, o co jde, je, abys měl oči otevřený, uši nastražený a snažil se vědět co nejvíc o všem možném. </span>

<span style="font-weight: 400;">Protože školou učení nekončí, teprve začíná.</span>