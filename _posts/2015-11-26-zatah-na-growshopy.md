---
id: 2532
title: Zátah na growshopy
date: 2015-11-26T10:08:02+01:00
author: Martin Malý
layout: post
guid: https://misantrop.eu/?p=2532
permalink: /zatah-na-growshopy/
mashsb_timestamp:
  - "1573749771"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2015/11/cannabis_sativa_young_flower_top_by_transmitdistort-d5b6vp6.jpg
categories:
  - Nezařazené
tags:
  - Growshopy
  - IHNED.cz
  - Konopí
  - Policie
  - Zátah
---
<span style="font-weight: 400;">Jsou to skoro dva roky od “zátahu na growshopy”, a konečně se některé případy začínají dostávat k soudu.</span>

<!--more-->

(Psáno pro IHNED, vyšlo 21.10. s titulkem [Země, kde mají policejní zátahy vybudovanou tradici](https://nazory.ihned.cz/komentare/c1-64764770-zeme-kde-maji-policejni-zatahy-vybudovanou-tradici).)

<span style="font-weight: 400;">Minulý týden se konalo třeba první líčení s Richardem Klečkou, majitelem jednoho z growshopů. Obviněn z šíření toxikomanie. Prodával ve svém květinářství zahradnické potřeby. </span>[<span style="font-weight: 400;">https://domaci.ihned.cz/cesko/c1-61170560-policejni-zatah-na-growshopy</span>](https://domaci.ihned.cz/cesko/c1-61170560-policejni-zatah-na-growshopy)

<span style="font-weight: 400;">Podle médií, která se odvolávají na rozhodnutí soudů, se šíření toxikomanie dopustili “už jen tím, že informovali o pozitivních účincích marihuany, prodávali různé potřeby a pomůcky k jejímu pěstování i aplikaci,” což mi připadá nehorázné.</span>

<span style="font-weight: 400;">Já to zopakuju a zasadím do kontextu, ano? Informovali o pozitivních účincích marihuany v zemi, kde se o nich veřejně píše od devadesátých let. V zemi, kde můžete jít do kterékoli knihovny a najít tam aspoň deset knížek, které popisují účinky marihuany a konopí vůbec &#8211; a nezamlčují ani pozitivní. V zemi, kde je mezi středoškoláky “ubalit špeka” tak normální, jako “dát ruma” mezi zedníky. V zemi, kde hulí kdekdo od správců serverů po manažery. V zemi, kde si důchodci pěstují konopí a dělají si z něj masti na klouby. Kde je normální, že vám starší paní řekne, že to bere na parkinsona a že je jí fajn… Jak tady chcete ještě víc šířit informace o pozitivních účincích marihuany? Vždyť si je vyzkoušela, střízlivým odhadem, tak třetina národa!</span>

<span style="font-weight: 400;">Člověk by si myslel, že vztah populace a kanabisových drog je neutrální. Kdo je chce, ten je má a ví, jak si je obstarat, kdo je nechce, ten se jimi nezabývá, a většina lidí to komentuje neutrálně, asi jako pití alkoholu. Dlouhá léta to tak fungovalo, Policie samozřejmě věděla, a věděli to všichni, že je situace za hranou litery zákona, ale tolerovala to a excesy moc nebyly. Dokonce se v takovéhle atmosféře mohla rozjet veřejná diskuse o legalizaci konopí k léčebným účelům. A tohle bych znovu zdůraznil: Legalizovali jsme konopí k léčebným účelům! Neměli by ústavní soudci vztáhnout svůj výrok o informování o pozitivních účincích i na tenhle případ?</span>

<span style="font-weight: 400;">Jenže plusmínus v tu samou dobu, kdy se tedy rozhodlo, že stát přisaje daňovod na pěstování lékařského konopí, se najednou probere Policie a udělá spektakulární (jinak to nelze nazvat) zátah na growshopy. Přijedou, zabaví zboží z desítek obchodů, odvezou… V podstatě těm, kdo tyto obchody provozují, zlikvidují živnost. A těm, kdo mají tu smůlu a, jako Richard Klečka, nabízí substrát, vhodný pro konopí, v rámci svého normálního obchodu s květinami, prostě ukradnou zcela nezávadné zboží. Stojí před kamerami, opakují do nich, že “probíhá realizace”, majitelům zabaví vše, co se zabavit dá, a něco v tom hledají… Možná jsem jen nespravedlivý a předpojatý, ale tipnu si, že si v té chvíli připadají jako hrdinové, co zabránili drbanům v tom, aby se nám to svinstvo v republice šířilo, Honzo!</span>

<span style="font-weight: 400;">Představte si, že jste v situaci člověka, co podniká mnoho let ve stejné oblasti. O vašem podnikání ví stát, finanční úřad, živnostenský, nikdo vám nikdy neříká “tohle ne, to je za hranou”. Daně platíte, státu vše odvádíte. Víte, že tam ta hrana je, a tak se radši držíte o krok před ní, ptáte se, jestli to je takhle v pořádku, všichni vám říkají, že jo, a najednou, během pár hodin, je z vás zločinec. Ne, vy víte, že nejste, ale chovají se k vám tak, zabaví vám všechno, hrabou se vám ve věcech, na noc jdete do cely… Escóbar hadr!</span>

<span style="font-weight: 400;">Před časem jsem se koukal na televizní vystoupení ministra Chovance. Vždycky si připomenu, že to je ten člověk, co byl po volbách v Lánech na té schůzce se Zemanem, kterou všichni účastníci popírali. Chovanec ji pak “propíchnul”. Dneska jsou všichni, kdo tem tehdy byli, odstavení z hlavního proudu dění, jen Chovanec je ministrem… Tak tenhle Chovanec hřímal cosi o válce proti drogám a já si říkal: Ví ten člověk, že není rok 1988 a on není guvernér v Texasu? Ví, že “válka proti drogám” skončila patem a víceméně se hledá způsob, jak necouvnout, ale taky v tom neutápět úplně zbytečně miliardy? Nebo si připadá jako poslední spravedlivý, co ji vybojuje?</span>

<span style="font-weight: 400;">Lup ho, pár dní nato policajti naběhnou na lidi, co sbírají technické konopí </span>[<span style="font-weight: 400;">https://domaci.ihned.cz/c1-64678360-policiste-zbili-romske-sberace-technickeho-konopi-podle-majitele-si-policie-nejspis-spletla-rostlinu-s-marihuanou</span>](https://domaci.ihned.cz/c1-64678360-policiste-zbili-romske-sberace-technickeho-konopi-podle-majitele-si-policie-nejspis-spletla-rostlinu-s-marihuanou) <span style="font-weight: 400;">a podle výpovědí se u toho chovají, jako by právě dopadli pašerácký gang, co veze dvacet tun kokainu z Medellínu. A zase: technické konopí! Ten chlápek, co ho tam pěstuje, má kvůli tomu haldy papírů od všemožných úřadů, celníkama počínaje. Určitě i policajti mají informace, že na tom a tom místě… A pak jedou okolo a hrajou si v poli na kovboje, protože s nima “podezřelé osoby nespolupracovaly”. Myslíte si, že by takhle vyváděli, kdyby na tom poli byly brambory?</span>

<span style="font-weight: 400;">Vůbec je, konopí stranou, těch zátahů, či slovy Ivo Ištvana “realizací”, nějak moc, a výsledky jsou docela tristní. Já se musím přiznat, že mám k Policii docela pozitivní vztah. Hodně se zlepšila, a když si srovnám policisty dnes a před dvaceti, pětadvaceti lety… Ideální to není, občas to skřípe, ale pokrok je evidentní. Tu práci jim nezávidím, a protože občas trošku nakouknu pod pokličku, tak vidím, jaké neskutečné věci dokážou třeba v kriminalistickém ústavu. Jenže pak ten dobrý obraz, co si o nich snažím držet, hatí nějací moulové, co kopou do ležícího motorkáře, třeba. Nebo právě ti, co “realizují realizace”&#8230;</span>

<span style="font-weight: 400;">Richard Klečka se po dvou letech dočkal soudu. Já Richarda znám osobně dlouho, možná deset let, a držím mu palce, aby tahle noční můra už skončila. A nejen jemu, ale všem z téhle kauzy. Ono se to ještě nějaký pátek potáhne, třeba padnou nějaká odvolání, a až pak bude čas na závěrečné zúčtování.</span>

<span style="font-weight: 400;">Mezisoučet není nic moc: zlikvidované legální živnosti, škoda za desítky milionů Kč, několik lidí, které stát docela natvrdo, promiňte, vojel, místo nějakého reálného výsledku spíš jen demonstrace síly… Moc nevěřím, že by se stát měl k nějakému “promiňte”, natož k hrazení škod. Ale počkáme s tím účtem na vrchního. Třeba se dozvíme, proč vlastně celá tahle akce proběhla. Jak říkají právníci: <em>Cui bono, cui prodest?</em></span>