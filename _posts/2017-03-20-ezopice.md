---
id: 2814
title: Ezopiče
date: 2017-03-20T09:49:33+01:00
author: Martin Malý
layout: post
guid: https://misantrop.eu/?p=2814
permalink: /ezopice/
mashsb_timestamp:
  - "1576003083"
mashsb_twitter_handle:
  - adent
mashsb_shares:
  - "29"
mashsb_jsonshares:
  - '{"total":29,"error":"","twitter":0,"facebook_shares":29}'
image: /wp-content/uploads/2017/03/new-age-242773_960_720.jpg
categories:
  - Nezařazené
tags:
  - IHNED.cz
---
(Psáno pro IHNED)

Člověk je tvor duchovní, ale v současné západní společnosti jaksi moc duchovna v životě samo od sebe není. Někdo na duchovní život rezignuje úplně, nahradí sváteční den dnem nepracování, popřípadě pařby, a jediné, co ho postihne, je občasný pocit, že život asi nemá moc smysl. Většinou se s tím ale rychle srovná. Jiným lidem chybí duchovno víc. Chybí jim vědomí něčeho, co člověka přesahuje, vědomí, že není vše marné a že věci mají řád &#8211; i když si třeba neuvědomují, že jde právě o duchovní potřebu. Spoustě z nich to zkrátka chybí dál, jiní najdou útěchu v církvi, no a někteří volají po nocích do EzoTV, čtou horoskopy v časopisech, hledají vyšší smysl v okultních (spíš “okultních”) vědách, nebo rovnou v konspiračních teoriích, které v člověku uspokojují kromě pocitu “chci vědět, co se děje” i “vím něco víc, patřím mezi zasvěcené”.

A téhle poptávce jdou naproti různí ezoterikové, zasvěcenci, mystici, nejrůznější šamani z Vysočan, jogíni z Kobylí a další hlasatelé Kosmických Pravd. (Vysočany a Kobylí jsem použil namátkou, nikdo konkrétní za tím není.) Vesele za sebe poskládají slova, co někde pochytili, tvoří nesmyslná spojení pojmů z indické mystiky, šamanských rituálů, kabaly, jógy, zenu, new age, kvantové fyziky a matematiky, celé to zamíchají, do toho vrazí ještě draky a anděly, asi aby si to sichrovali u křesťanů i pohanů, a přes třetí čakru a pátou astrální dimenzi šíří slova Lásky a Pokory a Vědomí (zásadně s Velkými Písmeny, protože čím Větší Písmena, tím víc Astrál!), a to zejména prostřednictvím kurzů za tisíce a knížek o Pravdě. Tedy ne nějaká usoplená zasmolená pravda, ale &#8222;Pravda!&#8220;, vy nevědomé stádo ovcí!

Nestačíte zírat. Asi to leze z nějakého gene… pardon, Generátoru Osvícených Mouder. Fraktální podstata kvantového pole mysli, tekutý křištálový proteo-glykanový matrix, zářiče konstruktivní energie čchi, prosvěcování čakry zvukovým polem, jemnohmotové vibrace, pátá dimenze, energetizování orgánů, prána, astrál, bytosti světla, tralala… A jedou! Co na tom, že to nedává smysl. Stačí se tvářit dostatečně zasvěceně a vědoucně, a máte je. Totiž následovatele.

Milé na téhle ezoastrosvoloči je, jak kolegiálně drží pospolu. Neviděl jsem, že by prodavač harmonizačních obrázků na mikrovlnku nadával otvíračům brány prány. Kdepak. Hezky se navzájem podporují. No, je to logické &#8211; vaším klientem je lehce akcentovaný jedinec, na kterém je nejdůležitější to, aby věřil na víly, anděly, glykanové matrixy, fraktální tachyonovou mysl a čištění čaker pomocí vibrující vody. Jakmile mu začnete říkat, že někdo jiný, kdo mu povídá třeba o posvátných geometrických tělesech, je jen obyčejný šizuňk, může se snadno stát, že přestane na ezoteriku věřit, dokonce zapochybuje o tom, že jeho Vědění je opravdu Hluboké, a už nikdy nic nekoupí.

No jasně, nekoupí! Nebo si snad myslíte, že všechny tyhle šiřitele duchovna sem nasadil Aštar Šeran, jehož koráby se shlukují nad Zemí a dohlížejí na to, jak se liberecká ezoterička prohlašuje za Druhý Příchod Kristova Vědomí a tvrdí o sobě, že je archanděl Uriel, jen proto, že vás má všechny rád? Kdepak. Třeba zrovna tajhle Kačenka Ježíš Uriel a její kámice, Archanděl Suprafon, vám tohle všechno, a mnohem víc, poví na ezoterických sezeních, za které zacvakáte třeba dvě tisícovky. A s vámi dalších třeba padesát lidí. To docela jde, ne? Obě dámy si sednou, vypráví třeba jak jim andělé právě říkají, že nějaká žena v Brně, chudák, rodí, nikdo u ní není, ale už to bude dobré, přátelé, skrze vesmírné vibrace jí posíláme taxík, a vidíte, už tam je, tak to všechno dobře dopadlo. Osazenstvo udělá Áááách a obdivuje, jak to andělé zase všechno zařídili. Být u toho za pouhé dva tisíce, no nekupte to!

Připomíná to ten starý vtip, kdy se starý Krauskopf chlubí, že jejich rabín dělá zázraky a dokonce hovoří každý pátek s Bohem. Posluchači pochybují: “A odkud to, Krauskopf, vědí?” &#8211; “No sám rabi mi to řekl!” &#8211; “Ten jejich rabi bude spíš pěkný lhář!” Ale to si Krauskopf nenechá líbit: “Pánové, náš rabi a lhář? Copak by se Hospodin bavil s lhářem?!”

Další mystik do sebe napere halucinogenní odvar a v obluzení má pocit, že na to kápnul! Že objevil tajemství božského stvoření (třeba že všechno je geometrie, nebo že všechno je fraktál, nebo že všechno jsou protiklady), odhodí své občanské jméno, začne si říkat nějakým přírodním jménem, plným Krásna, například Begónius (když se k tomu navíc jmenuje občanským jménem třeba Voráček, je to mnohem vtipnější) a otevře si obchod s knihami o ezoterice, energetickými symboly, mystickým kamením, a začne pořádat kurzy fraktální geometrie. Ne, opravdu nikdo neodhalí, že blábolí naprosté smyšlenky bez hlavy a paty a o fraktálech ví jen to, že to jsou takové barevné obrázky. Jeho posluchači bývají hladoví po čemkoli, co zavání metafyzikou, a jak známo: hladový člověk se neptá, jestli v té konzervě není náhodou jen separát a sádlo.

Vždyť to nejsou žádní znalci tajemství stvoření, ale docela úplně obyčejní šmejdi, jen neprodávají důchodcům hrnce a deky, ale zpovykaným nebo tápajícím lidem nějakou umakartovou atrapu hlubšího duchovna, ovšem za pořádně mastnou cenu. Poznání a rozvoj přeci něco stojí. Každý druhý z nich má na svém webu kromě slátanin o ezoterice i eshop, a tam to valí naplno: knížky, kurzy, energetické znaky, pyramidy, harmonizační karafy… u každého toho šuntu zároveň upozornění, že neautorizovaná kopie energetického pyramidálního zářiče ze čtyř násad na smetáky vyvolá přinejmenším zakalení aury, protože jedině originál ze čtyř násad na smetáky za 5.555 Kč je správně astrálně naladěn a nainstalován. A kdo pochybuje, pro toho mají univerzální odpovědi, které vždy začínají shovívavě a blahosklonně, jako že &#8222;vy, obyčejní, neprobuzení lidé nemůžete pochopit Vyšší Vědomí, ale Otevřete Oči, ještě Je Čas!&#8220;

Ve skutečnosti je to, aby někdo z jejich zákazníků otevřel oči, to poslední, co by si přáli.