---
id: 1508
title: Kdo vlastní vaši doménu?
date: 2013-09-27T11:41:57+01:00
author: Martin Malý
layout: post
guid: https://misantrop.eu/?p=1508
permalink: /kdo-vlastni-vasi-domenu/
dsq_thread_id:
  - "1801795695"
mashsb_timestamp:
  - "1574049678"
mashsb_shares:
  - "11"
mashsb_jsonshares:
  - '{"total":11,"error":"","twitter":11,"facebook_shares":0}'
image: /wp-content/uploads/2013/09/eccommerce-concept-2-1415245-m.jpg
categories:
  - Nezařazené
---
Zkontrolujte si, jestli je vaše doména opravdu vaše, jestli v položce &#8222;vlastník&#8220; není náhodou někdo úplně jiný&#8230; A že se to může stát docela snadno!

<!--more-->

CZ domény mají uvedené vždy [tři kontaktní údaje](https://www.nic.cz/page/313/): Držitel, administrativní kontakt a technický kontakt. Všichni tři můžou být jedna a tatáž osoba, administrativních a technických kontaktů může být až 10, ale držitel je jen jeden. Je to ten, kdo za doménu zodpovídá, a je to ten, kdo má v případě nějakých problémů a sporů _právo veta_. On může všechny ostatní kontakty vyházet, doménu přesměrovat, přesunout, on je zkrátka TEN vlastník.

Při registraci domény je to snadný proces &#8211; ten, kdo si doménu registruje, je zapsán jako držitel. Nějaký člověk od registrátora je pak zapsán jako technický kontakt. No a vy jako držitel za ni pak platíte registrátorovi. Tak by to mělo být, a tak tomu taky většinou je.

Občas ne.

Problém nastal před časem s hostingem Kapusta.cz (slovensky _kel_, což je zároveň označení místa, kde se ocitli jeho zákazníci). Provozovatel hostingu totiž nabízel i registraci domény. Pokud jste si ji zaregistrovali, všechno proběhlo zdánlivě OK, až na jeden detail: v centrálním registru domén byl jako držitel zapsán provozovatel hostingu, nikoli vy. To je věc, která docela vadí.

> Dovolte přirovnání: Když půjdete obchodovat s akciemi prostřednictvím brokerské firmy a koupíte sto kusů akcií ČEZu, dostanete sto akcií ČEZu a v centrálním registru někdo napíše: &#8222;Pepa Vonásek, 100 ks ČEZ&#8220;. A kdyby se stalo cokoli, tak jste držitelem sta akcií, a pokud na to přijde, tak je prodáte prostřednictvím jiného brokera&#8230; Když se necháte nachytat velkou blikavou reklamou &#8222;obchodujte na burze, je to snadné&#8220;, tak se vám snadno stane, že &#8222;nakoupíte akcie&#8220;, ale ty nebudou vaše. Vy dáte peníze na 100 kusů ČEZu, a zprostředkovatel za vaše peníze koupí SOBĚ sto akcií, a vám pouze oznámí, že &#8222;je máte u něj&#8220;. Záleží na vás, jak moc mu věříte, že vám s nimi neuteče, že vám s nimi nekrachne, že vám je neupře&#8230;

Kapusta krachla. Zákazníci, co měli přes ni registrované domény, se pak [nestačili divit](https://webtrh.cz/122324-kapusta-prevod-domeny-drzitelem-admin), když zjistili, že domény nejsou jejich, že za ně platí Kapusta, a když za ně nezaplatí, tak že expirují&#8230; a tak dále! Logické řešení, které vás napadne, je požádat o změnu vlastníka. Jenže tu musí potvrdit předchozí vlastník. A když nechce, tak neudělá.

Někdy to není opomenutí ani neznalost. Jsou taky webstudia (většinou ta malá, &#8222;_Lojza a syn, design z kůlny_&#8222;), která svým zákazníkům dělají prezentace na nějaké doméně, a doménu registrují na sebe. Důvod? Chtějí mít na svého zákazníka &#8222;páku&#8220; &#8211; &#8222;neodejdete ke konkurenci, protože doména je naše!&#8220;

Každopádně &#8211; registrace domény, udělaná tak, že držitelem je registrátor, hosting, zkrátka někdo jiný než ten, kdo doménu objednává, je problematická. Význam má ve chvíli, kdy skutečným držitelem je někdo, kdo chce zůstat v anonymitě, jindy ne. I kdyby ten dotyčný byl nakrásně solidní &#8211; **není důvod, proč mít svou doménu zaregistrovanou na někoho jiného**.

&#8212;

K tomu dovolte aktuální příběh: Letos jsem registroval doménu u [WebSupportu](https://www.websupport.cz/). Když jsem pak konsolidoval doménová jména, zarazilo mě, že zrovna k téhle doméně nepřišly převodní údaje. Už před časem jsem WebSupportu říkal, že standardem je mít možnost vyžádat si ověřovací hesla pro převod přímo z rozhraní, ale stále to nemají. (Na Twitteru mi [odpověděli](https://twitter.com/websupport_sk/status/383184134534733824): &#8222;_Nó @[adent](https://hootsuite.com/dashboard# "adent") , je to druhá požiadavka (obidve od teba) na riešenie tejto vecičky, takže je čas to poriešiť. Priority však niekedy nepustia 🙁_&#8222;)

Víc mě překvapilo, že doména, _moje_ doména, má v registru zapsaného jako držitele WebSupport. Cože?!

WebSupport nejsou žádní šejdíři, takže jsem je nepodezíral ze zlého úmyslu. Požádal jsem o změnu vlastníka na sebe, žádosti vyhověli, není co řešit. Trochu mě ale překvapila [odpověď](https://twitter.com/websupport_sk/status/383160491939348480): &#8222;_v objednávke .cz domény > rozšírené nastavenia > je možnosť si vpísať údaje, na ktoré sa majú regnúť_&#8222;. Ona je registrace na toho člověka, který registruje, ROZŠÍŘENÉ NASTAVENÍ?! Čekal bych to obráceně. ([Ujovlado podotkl](https://twitter.com/ujovlado/status/383267908618829824): &#8222;_btw, to isté by bolo fajn fixnúť aj pri SK doménach. Kým si nevyberem iný sk-nic handle, nech to dá na ten v konte 😉_&#8222;)

Takže pokud budete registrovat doménu u WebSupportu, nezapomeňte na Rozšířené nastavení! (Na druhou stranu: pokud hledáte anonymní vlastnictví domény zdarma, jděte k WebSupportu!)

(To je důvod, proč jsem WebSupport v tomhle zápisku zmínil: jsou mi sympatičtí, ale tyhle věci úplně zbytečně srážejí úroveň jejich služeb vůči standardu. Takže doufám, že se ozvou i další zákazníci a _trošku to hne s prioritama_. Protože registrovat _by default_ doménu na někoho jiného je prostě #fail. Byť bych byl stokrát jediný, kdo jim to napsal!)