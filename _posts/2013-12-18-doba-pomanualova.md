---
id: 1847
title: Doba pomanuálová
date: 2013-12-18T11:39:09+01:00
author: Martin Malý
layout: post
guid: https://misantrop.eu/?p=1847
permalink: /doba-pomanualova/
dsq_thread_id:
  - "2058206386"
mashsb_timestamp:
  - "1567684920"
mashsb_shares:
  - "0"
mashsb_jsonshares:
  - '{"total":0,"error":"","twitter":0,"facebook_shares":0}'
image: /wp-content/uploads/2013/12/commodore-c16-user-manual-34533-m.jpg
categories:
  - Nezařazené
---
Víte, bejvaly doby, kdy jste s programem dostali i manuál&#8230;

<!--more-->

Pamětníci, pomožte mi &#8211; pamatuju si to správně, nebo mi jen paměť milosrdně zastřela děsivá fakta? Totiž&#8230;

Když jste si koupili v osmdesátých letech počítač, třeba Spectrum, dostali jste k němu příručku, ze které jste se, když na to přišlo, bez problémů naučili BASIC. Když jste si koupili (!) program, dostali jste k němu aspoň pár vět s popisem &#8211; jak nahrát, jak spustit, jak ovládat. V devadesátých letech s PC to bylo totéž. K MS DOSu jste dostali knížečku (no, dneska by brožuru takového rozsahu prodával CPress za 249 Kč) s vysvětlenými základy práce. K prvním programům, které jsem používal v práci (Ventura a Artline) byly taaakhle tlustý šanony s návodem. K Corelu přišla příručka. K Windows 3.11 jste dostali taky příručku&#8230;

Neříkám, že ty příručky byly všeříkající, to ne, ale když jste si ji přečetli, uměli jste základní operace, zkopírovat soubory, upravit obrázek a vytisknout ho, vysázet brožuru, používat Ovládací panely&#8230; Tohle všechno tam bylo popsané. Samosebou, nějaké speciality s nastavováním grafických karet a magie s HIMEM a EMM386, s tím vám tyhle základní příručky neporadily, ani s pokročilejšími úkoly, nenaučily vás programovat v Pascalu, to ne, ale nepřipadali jste si úplně bezradní.

A teď střih.

Koupíte si operační systém, dostanete placku v kewl papírovém obalu &#8211; a hotovo! Koupíte si Photoshop &#8211; zaplatíte, stáhne se vám do počítače a hotovo. Koupíte si Office a dostanete&#8230; víte co dostanete? Dostanete fancy krabičku, ve které je papírek a na něm je napsáno, kde si to máte stáhnout!

Jako jo, fajn, beru, škoda papíru, je drahý, tak ty manuály, příručky atd. dáme elektronicky. A kde teda jsou?

K programu dostanete nejspíš jen sadu README, ve kterých je v podstatě to, co bývalo v těch příručkách označeno titulkama &#8222;Licenční ujednání&#8220; a &#8222;Instalace&#8220;. Nic víc.

Jako jo, chápu, dává se tím prostor autorům, aby napsali svoje vlastní knížky, manuály a příručky a prodávali je. Jenže nezlobte se na mne &#8211; tuhle možnost měli dřív taky, ale navíc jste jednu knížku dostali od dodavatele SW. (Pěkná byla v tomhle směru akce Adobe, když kdysi vydával Flex: Všem, co měli knížku o Flexu ve wishlistu na Amazonu, ji zaplatil.)

K software zkrátka už návod nedostanete. Tedy &#8211; takový návod, kde byste zjistili základní věci o programu a prošli si jak s ním pracovat. Nikoli, ani náhodou. A když už náhodou takový návod je, tak se zcela nesmyslně utápí v popisu uživatelského rozhraní. To byla taková móda kolem přelomu století, dokonce i v mnohých knížkách &#8211; autor věnoval půl rozsahu tomu, že popisoval třeba &#8222;práci se soubory&#8220; a všechny možnosti &#8222;nastavení&#8220;. Nejdřív vysvětlil, jak vypadá menu, jak se s ním pracuje, pak popsal koncept &#8222;souborů&#8220; tak, aby tomu neporozuměl nikdo, kdo to nechápal už předtím, a pak to začalo! Podkapitola 1: menu Soubor. Odstavec 1.1 &#8211; položka menu Otevřít. 1.2 uložit. 1.3. Uložit jako. Než se dostali k podkapitole 7 odstavci 6 (Nápověda &#8211; O programu), bylo půl knížky v čudu.

Totéž platí třeba o hrách. Když si vzpomenu, co jsem dostal k Syndicate v roce 95, a co dostanu dneska k libovolné hře, je to jak nebe a dudy. Extrémně z toho zase vyčnívá počin českého zastoupení EA, když k Dragon Age dávali skvělou příručku. Ale to je výjimka. Už ani k té střílečce nenapíšou &#8222;Jdi a střílej, vole!&#8220; Ne. Jen &#8222;Prohlášení o shodě&#8220; a &#8222;Varování pro epileptiky&#8220; a &#8222;Zřeknutí se odpovědnosti&#8220;. Šmytec.

Hledej, šmudlo. Software sis koupil, a teď si můžeš vesele gůglit, koupit si k němu ještě manuál, pohledat různá howto&#8230; To je všechno fajn. Ale mně, nezlobte se, chybí ta možnost, že jsem si sednul a přečetl jsem si, co autor programu pokládá za důležité, abych věděl. V podstatě dvě HOWTA (krásné slovo!), jedno FAQ, Quick start a Basic operation v jednom, poskládané tak, aby bylo jasno.

Ostatně manuály k hardware jdou pomalu tímhle směrem taky. Zatím nejpodrobnější jsou manuály k motherboardům &#8211; logicky, je potřeba nakreslit, kde je jaký konektor. Před lety se taky pustili cestou &#8222;Popíšeme ovládání BIOSu&#8220; (Menu Advanced &#8211; SRAM CAS latency: Nastavení SRAM CAS Latency), dneska už to zaplaťpámbu nedělají. Ke grafické kartě dostanete plachtu s obrázkama her a s Oxfordským seznamem anglických superlativ, díl 6 &#8211; &#8222;Slova popisující výkon a vizuální dojem&#8220;. K myši nedostanete nic, ale to vám ani nevadí, protože i kdyby tam něco bylo, tak to zničíte při snaze dostat se do nedobytného balení, zvaného &#8222;blistr&#8220;.

Rozumějte, jsem už starý kozák, mě už jen tak něco nerozhodí, já se s tím nakonec popasuju, pohledám, vymyslím a vyřeším a bude. Jen si říkám, že koupit si překladač Pascalu a k němu dostat manuál, ze kterého jste se mohli naučit Pascal, nebo koupit si počítač a k němu dostat manuáll, ze kterého jste se naučili s ním pracovat, mělo něco do sebe.