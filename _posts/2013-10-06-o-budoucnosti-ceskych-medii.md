---
id: 1537
title: O budoucnosti českých médií
date: 2013-10-06T10:55:23+01:00
author: Martin Malý
layout: post
guid: https://misantrop.info/?p=1537
permalink: /o-budoucnosti-ceskych-medii/
dsq_thread_id:
  - "1829471985"
mashsb_timestamp:
  - "1576150213"
mashsb_shares:
  - "8"
mashsb_jsonshares:
  - '{"total":8,"error":"","twitter":8,"facebook_shares":0}'
image: /wp-content/uploads/2013/10/recycling-689575-m.jpg
categories:
  - Nezařazené
---
Navázal bych na výborný [rozhovor s Milanem Krumlem](https://www.mediaguru.cz/2013/10/propousteni-novinaru-je-projevem-bezradnosti/), na pomoc si vezmu i [rozhovor s Vladimírem Piskáčkem](https://www.ceskatelevize.cz/ivysilani/1096898594-udalosti-komentare/213411000370930/) a jednu ze svých starších prezentací na téma &#8222;Jak vydělat ve světě open source&#8220;.

<!--more-->

_Disclaimer: Pracuji ve vydavatelství Economia a v následujícím textu se **nevyjadřuju** ke svému zaměstnavateli, [ani mezi řádky](https://misantrop.info/sdeleni-bileho-papiru/), ale k českým médiím obecně._

Milan Kruml velmi přesně pojmenovává situaci posledních let v českých médiích. Zmiňuje v první řadě změny složení redakcí, ze kterých jsou propouštěny &#8222;hvězdy&#8220; (staří zkušení novináři), aby byly vzápětí nahrazeny nějakými _generátory textu o čemkoli, model &#8222;20 za 20&#8220;_ (tady je ta spojka &#8222;aby&#8220; snad i na místě). Jenže, jak správně podotýká Kruml, redakce potřebuje vyvážený mix starých matadorů, s kontakty a zkušenostmi, a mladých nadějí, které přinášejí energii. A k tomu zkušené editory (protože editor je ten, kdo dělá novinám tvář) a kvalitní rešerši, která ověří tvrzení v článcích a je schopná dodat podpůrné materiály. Kruml vidí současné změny jako _změny z bezradnosti._

Čeští novináři rádi hovoří o velkých konzervativních vzorech a o západní žurnalistice, ale mnozí pracují v realitě, která připomíná spíš montovnu. &#8222;Výrobní&#8220; část je poddimenzovaná, poskládaná tak, aby byla především laciná, protože k mnohým novinám přistupuje vedení jako k &#8222;držáku na reklamu&#8220;, a je jim jedno, jestli na straně 3 mají celostránkovou analýzu politických dopadů voleb v Německu, nebo deset agenturních zpráv, jen vědí, že deset agenturních zpráv a jeden plnič je vyjde levněji, což vydávají za &#8222;efektivitu práce&#8220;. Ale lidi, totiž čtenáři, nejsou blbí, a od takových novin se, logicky, odvracejí. Čímž klesají prodeje, klikance, klesají příjmy, a management hledá ekonomicky únosnou cestu: Propustí zkušené drahé redaktory, najme &#8222;20za20&#8220;, sníží editorské stavy (&#8222;vždyť nepíšou!&#8220;), zruší rešerše a podporu vůbec, a jedeme dál &#8211; viz opět Krumlova slova. _Vždyť 3000 znaků je stejných 3000 znaků, ať je napíše starý profík, nebo mladý elév, že?_

Jasně že si novináři za úpadek respektu ke své profesi mohou částečně sami, protože píšou neověřené, tendenční nebo prostě jen špatné zprávy. Noviny proti tomu měly vždycky bezpečnostní pojistky právě v podobě editorů a podpory, kteří dokázali text zastavit, vyhodit, přepracovat, opravit, vyfutrovat argumentací&#8230; Tyhle pojistky pomalu odcházejí, což není ale až tak úplně vina píšících novinářů. To jen na okraj.

Milan Kruml se docela ostře pouští do &#8222;příloh o hubení slimáků&#8220;. Vím, o čem hovoří, ale obávám se, že v české realitě jsou právě tyhle přílohy tím, co daný titul z velké části živí. Mnoho podobných příloh, alespoň co vím, není dělána z přetlaku materiálu na dané téma ani z vnitřní touhy novinářů o něčem takovém psát, ale proto, aby mohl vydavatel pokrýt další reklamní segment. Proto vznikají přílohy &#8222;o autech&#8220;, &#8222;o bydlení&#8220;, &#8222;o zahradničení&#8220;, protože tyhle &#8222;reklamní segmenty&#8220; by normálně noviny neměly šanci oslovit &#8211; tedy ani získat reklamu (čti: peníze). Tady naráží logický požadavek &#8222;dělejte to, co umíte nejlíp&#8220; na českou realitu: &#8222;Kdo to zaplatí?&#8220;

Obzvlášť když se pohybujete na internetu, kde není ve zvyku za informace platit.

A tady se vrátím k rozhovoru s Vladimírem Piskáčkem a jeho tvrzení, že &#8222;informace je zboží, na kterém lze vydělávat&#8220;. Tomuhle bych rád ostře oponoval: informace je leda tak _z Boží vůle král_! Dnes je totiž svojí schopností monetizace někde na úrovni dešťové vody. Prostě &#8211; většina informací sama o sobě je ve velké většině ne snad bezcenná, ale taková, že za ně nebudete platit, protože jich je dost. Třeba taková předpověď počasí: máte ji na tolika místech bezplatně k dispozici, že je nemožné ji chtít prodávat. Nebo programy kin. Informace o tom, že Zeman zase někoho urazil. Informace o tom, kdo vyhrál volby. Všechno tohle poletuje prostorem, takže nikdo nemá problém takovou informaci získat. Jak na tom chcete vydělávat?

Ve své přednášce jsem použil paralelu s Poděbradkou. Kdo jste z okolí, tak víte, že Poděbradka teče zcela volně na několika místech, a můžete si přijet s nádobou, nabrat si co hrdlo ráčí, a máte ji. Jakou má tedy logiku postavit továrnu a prodávat ji v lahvích, když teče volně v přírodě? Proč by si ji někdo kupoval v láhvi, když si může v Poděbradech natočit?

Přesto si ji lidé kupují, a i když radikální bojovníci proti vodě v PET lahvích budou mít teď milion řečí proti, tak podle mého k tomu existuje několik důvodů. Voda v lahvi má nějaké kontrolované složení, je zabalena v praktickém balení a je k dispozici v Čáslavi stejně jako v Berouně. To, proč jsou lidi ochotni kupovat Poděbradku v lahvích, je dáno _přidanou hodnotou_. Voda v láhvi má pro člověka určité výhody (je vhodná k přepravě a má ji blízko), které převáží to, že je k dispozici někde zdarma (sednout do auta a jet do Poděbrad stojí víc).

Analogii vidíte. Informace nemají žádnou velkou prodejní hodnotu v surovém stavu. Člověk za ně nezaplatí, naopak by leckdy zaplatil spíš za to, aby jimi nebyl obtěžován. To, za co zaplatí, je právě ona přidaná hodnota. Tedy:

  * že má informaci tam, kde ji chce
  * že má informaci v přijatelné podobě
  * že tu informaci někdo zkontroloval a ověřil
  * že mu ty informace někdo nabídne v souvislostech, které on sám nemá čas hlídat
  * že z různých informací někdo složí informaci novou, která je pro něj důležitá
  * že z velkého množství dat (&#8222;kontroly ČOI&#8220;) někdo vybere pro něj užitečnou informaci (&#8222;zkažené maso prodávají v té večerce u vás na rohu&#8220;)
  * &#8230;

Na tomhle (v podstatě na informačním servisu) se dá vydělávat, a tohle je možné zpoplatnit. Vize o tom, jak &#8222;zpoplatníme informace&#8220; jsou tak akorát vlhké sny, a myslet si, že &#8222;přidaná hodnota&#8220; je v tom, že se pod agenturní zprávu podepíše mladý novinář, je totální nepochopení reality.

Jasně, k takovému servisu je potřeba mít schopné analytiky a novináře a podepřít je agenturním zpravodajstvím, rešerší, datovými službami, programátory, &#8230; Ale právě tady je, ať se vám to líbí nebo ne, budoucnost českých médií. Vyhraje ten, kdo to pochopí první.