---
id: 2148
title: Výběr z Ask.fm
date: 2014-08-26T11:20:57+01:00
author: Martin Malý
layout: post
guid: https://misantrop.info/?p=2148
permalink: /vyber-z-ask-fm/
mashsb_timestamp:
  - "1576243319"
mashsb_shares:
  - "3"
mashsb_jsonshares:
  - '{"total":3,"error":"","twitter":3,"facebook_shares":0}'
image: /wp-content/uploads/2013/04/ask.fm_.jpg
categories:
  - Nezařazené
---
Občas tam jsou otázky naprosto kretenské, dost často takové, že mě nutí je trošku trollit, ale občas mezi tím jsou i perličky. Pojďte se mrknout&#8230;

<!--more-->

**Kolik ti bylo, když jsi dostal(a) první počítač?**  
13 let, psal se rok 1986 a bylo to ZX Spectrum.

**Které plemeno psů se ti líbí?**  
Je spousta fajn plemen psů pro různé lidi, ale pro mne je jen jediné, a to je dobrman.

**Kolik hodin denně posloucháš hudbu?**  
To je různý, ale většinou nula. Hudby mám plné zuby a pouštím si ji jen občas.

**Čím jsi naposled někoho šokoval(a) nebo alespoň hodně zaujal(a)?‎**  
Své kolegy tancem. Ale nebudu to rozvádět.

**Kdyz prestupujes z mustku B na mustek A a obe moznosti jsou teoreticky stejne daleko, jdes radeji po tech strednich schodech nebo tunelem?**  
Tím tunelem. Dokonce jdu tím tunelem i když přestupuju z A na B. Je tam míň lidí, připadá mi to kratší a vůbec, mám tu trasu radši.

**Co je klíčem ke šťastnému životu?**  
Najít k tomu klíči správný zámek.

**Jaké skvělé jídlo z tvé země by měl každý ochutnat?**  
U mne se ze země nejí!

**Čím je člověk starší, tím .. ?**  
&#8230; je starší! (Zcela vážně: pečlivým studiem jsem přišel na to, že všechny ty projevy moudrosti, vyrovnanosti či naopak zkostnatělosti nejsou ani tak věcí stáří, ale především mentálního ustrojení.)

**Co tě naplňuje štěstím?**  
Normálně, jako většinu lidí: pumpička na štěstí za 82 korun z Globusu, člověk desetkrát šlápne a je tak naplněný štěstím, až mu stříká z uší!

**Kde bys chtěl(a) strávit dovolenou?**  
Jak kdy, jak kterou. Někdy rád vyrazím do světa, jindy mě zase nejvíc potěší, že budu týden doma. A možná paradoxně bych se, když tedy do světa, jel zase zrekreovat někam, kde už jsem byl a kde se mi líbilo: Island, Čína, US, Afrika&#8230; Právě proto, že jsem tam už byl, takže se nemusím honit za pamětihodnostmi a prostě si to užívám. Teď jsem třeba byl počtvrté v Paříži. Člověk už Eiffelovku viděl, na všech &#8222;zásadních&#8220; místech byl, tak se jede podívat tam, kde ještě nebyl, nebo si prostě jen tak posedává v zahradách, chodí po městě, odpočívá&#8230;

**Jakou knihu by si měl každý přečíst?‎**  
Starý zákon. Bez ohledu na to, jestli věří nebo ne, tak nemusí být za úplného křupana, když se řekne &#8222;je to jako Kain s Ábelem&#8220; nebo něco takového.

**Močíte vsedě? Co vás k tomu vede?**  
Ano, vede mě k tomu neskutečná lenost dohadovat se o tom, jestli má být prkýnko zvednuté&#8230;

**Co děláš, když jsi sám/sama ve svém pokoji?**  
Proměňuju se na netopýra a poletuju okolo lustru.

**Kdybys mohl(a) být neviditelný/á, co bys dělal(a)?**  
Tak v první řadě bych prodal zrcadlo&#8230;

**Působíte na mě jako typ člověka, co má odpověď na každou otázku a na vše jasně vyhraněný názor. Je to tak a jste takový odjakživa, nebo to přišlo až s lety a zkušenostmi? Jsou témata, o kterých toho moc nevíte a nemáte na ně žádný názor?**  
Je nekonečně mnoho témat, o kterých nic nevím a nemám na ně názor. A je dokonce i spousta témat, o kterých něco vím a dopřávám si ten luxus nemít na ně žádný názor. Dokonce bych řekl, že jich je lehce nadstandardně, protože se mě jiní lidé v jiných otázkách ptají, jestli jsem opravdu takový ignorant, že tolik věcí &#8222;neřeším, nezajímá, jde mimo mne&#8220;. Holt záleží na výběru témat.

**Jak vidíš situaci tištěných médií (deníků i časopisů) za 20 let? Budou ještě existovat nebo zaniknou?**  
Budou existovat. Bude jich možná míň, ale existovat budou. Stejně jako existují knihy, i když je rozhlas, jako existuje divadlo, i když je film&#8230;

**Co se ti nejvíc líbí na tvé práci? Co na ní naopak nesnášíš?**  
Moje práce je skvělá: Potkávám se s chytrými a známými lidmi, debatujeme spolu, vymýšlíme věci pro jiné lidi, platí mi za to. Co bych na tom mohl nesnášet?

**Je nějaká kniha, hudba nebo film, které se ti původně ani trochu nelíbily, později sis k nim našel/našla cestu a teď už se ti líbí hodně?**  
Spoustu příkladů bych měl, za mnohé například Miro Žbirka, historie starého Říma, Švejk, &#8230;

**Měli bychom číst hodně knih?**  
Ne, neměli byste číst vůbec nic, televize vám musí stačit!

**Názor na Židy?**  
Stejný jako na modrooké.

**Jak velký vlastenec jsi?**  
Vla-_co_? Jako jestli chodím řvát na náměstí &#8222;kdo neskáče není Čech&#8220;? Nebo jestli prožívám zápasy českých týmů a sportovců? Ne, ani trošku. Nebo jestli si snad připadám hrdý na to, že jsem se tu narodil? Kdepak. Ani mi nepřipadá, že bych mohl být nějak výrazně hrdý na své spoluobčany. Natož že bych si připadal lepší jen proto, že jsem se narodil v ČSSR (lepší si připadám, ale ze zcela jiných důvodů). Přesto to tu mám docela rád a kdyby bylo potřeba, vezmu do ruky pušku&#8230; Ale ne kvůli Čechům nebo Česku, ale kvůli sobě!

**Když ti na ask.fm přijde nějaká otázka, snažíš se upřímně pochopit tazatele a odpovědět tak, jak si zřejmě přál/a, nebo si většinou najdeš způsob, jak se z odpovědi vykroutit? Například chytáním za slovíčko, nebo úmyslně neúplnou krátkou odpovědí Ano/Ne, i když se zjevně očekávala širší odpověď?**  
Ano.

**Ahoj slečno, prosím tě dovolila bys mi být tvým otrokem 🙂 Klidně bych ti umýval boty**  
Na pánských teniskách velikosti 49 toho moc neumyješ&#8230;

**Čemu dáváš přednost: čtení novin, sledování zpráv v televizi nebo sledování zpravodajství on-line?**  
Dávám přednost práci v médiích, protože ty důležité zprávy se ke mně dostanou a ty ostatní nemusím poslouchat ani číst. Ale jinak samozřejmě online.

**Proč je na vrchu nových balíčků hracích karet vždycky právě kulová osma?**  
Protože na ní je natištěné logo OTK

**Jakou barvu pastelky používáš pro kreslení?**  
To záleží na tom, jestli máme prvouku, nebo výtvarku.

**Co myslíš, že si lidé myslí o tobě?**  
Můj život je dost pestrý na to, aby mě nemuselo zajímat, co si o mně lidé myslí, nebo abych plýtval časem na to, že budu přemýšlet, co si o mně myslí&#8230;

**Co je ta nejdůležitější věc, kterou člověk musí vědět?**  
Kdo je, kde je a co dělá.

**Jak slavíš, když se stane něco úžasného?**  
Vyskočím z vany a běžím nahý městem, volaje &#8222;Heuréka!&#8220;

**Co myslíš, že by prožívala kráva, kdyby najednou začala létat?**  
Nevolnost. Blinkala by ze všech čtyř žaludků najednou.

**Líbí se vám vysoké podpatky?**  
Jo, ale bolej mě z nich nohy.

**Kde a kdy se dostáváte ty nejlepší nápady?**  
Vysílají mi je Plejáďani přímo do mozku mikrovlnným zářením z mého mobilu.

**Jaká je vaše motivace?**  
My židozednáři máme motivaci jednoduchou: světovláda pomocí chemtrails, HAARPu a feng šuei!

**Také zíráte kolik je všude pisatelů, co jsou dys-cokoliv, když dříve bývali jen blbci a hlupáci?**  
Ne. Jsem hodně rád, že dokážeme diagnostikovat &#8222;dys-cokoli&#8220; a pracovat s nima jako s &#8222;dys-cokoliky&#8220;, na rozdíl od (vlastně nedávné) minulosti, kdy nad týmiž společnost lámala hůl a s nálepkou &#8222;blbci a hlupáci&#8220; je poslala k lopatě. Analogicky pro LMD, schizofrenii, různé fobie, deprese, konverzní poruchy, autismus a další.

**Jaká je tvá oblíbená snídaně?**  
Má oblíbená snídaně je &#8222;aspoň nějaká&#8220;.

**Vyřadil jsi někdy ze svého jídelníčku do té doby běžnou/oblíbenou potravinu či nápoj čistě ze zdravotních důvodů? (A máš-li nějaké dlouhodobější zdravotní obtíže, zkoušel jsi, jaký vliv má na ně strava?)‎**  
Ano. Kvůli alergii na lepek a laktózu jsem vyřadil před pěti lety z jídelníčku veškeré těstoviny, naprostou většinu pečiva a skoro všechny sýry. Ne úplně, ale výrazně jsem to omezil.

**S jakými barvami svých vlasů by jsi ještě šel/šla na veřejnost a s jakými už ne? :)‎**  
Neměl jsem nikdy problém s žádnou barvou. Dneska už nemám problém s vlasama.

**Schází ti nějaké noviny / nějaký časopis z dětství / mládí? Ať už proto, že už nevychází, nebo proto, že se změnil do neakceptovatelné podoby.**  
Jo, VTM a starý Amatérský Rádio. Ale spíš mi schází ta doba, kdy jsem nad jejich stránkama mohl snít.

**Jaké 3 země bys nejraději navštívil(a)?**  
Znovu USA, znovu Island a poprvé Austrálii.

**Jaký byl (pokud byl) ten moment, kdy jsi poznal/a, že počítače jsou to pravé pro tebe?**  
Jak se to vezme. Programovat jsem se učil ještě coby malé dítě, měl jsem rád elektriku a elektroniku, počítače byly logický krok&#8230; ale na druhou stranu dodneška nejsem přesvědčenej o tom, že by počítače byly &#8222;pro mne to pravé&#8220;. Umím s nimi na nějaké nadstandardní úrovni pracovat, ale nějak necítím takové to &#8222;Já a počítače, to je to pravé a ideální spojení&#8220;. Na to jsem málo nerd i málo geek.

**Kdybys mohl(a) namalovat cokoli, co by to bylo?**  
Bylo by to cokoli&#8230; (Co je to, kruci, za otázku? Je snad něco, co mi zabraňuje namalovat třeba osminohého mravence, kterého bych tak rád namaloval, ale nemůžu?! Vždyť namalovat můžu naprosto cokoli, kam až moje fantazie sahá. Z druhé strany vzato ale malovat neumím, a to mi brání v tom cokoli namalovat. Kdybych malovat uměl, a tedy mohl cokoli namalovat, tak bych, jaké překvapení, namaloval cokoli!)

**Hypotetická situace: Má ti přijít domů návštěva, kterou chceš oslnit jídlem. Nemůžeš si ho nechat dovézt z restaurace, nemůže ho za tebe připravit někdo jiný. Co uvaříš?**  
Co je na té situaci hypotetického? Ke mně běžně chodí návštěvy a já běžně vařím. Uvařím cokoli, co umím, podle toho, na co má návštěva chuť. Naposledy jsem oslňoval panenkou plněnou sušenými rajčaty a gorgonzolou, grilovanou v schwarzwaldské šunce.

**Co je nejlepší vynález všech dob?**  
Kolo. Kdyby ho nevynalezli, tak by auta při jízdě děsně drncaly (simulace funguje na vybraných úsecích dálnice D1).

**Kdybys mohl/a ze své minulosti oživit jednoho jediného zesnulého člověka, kdo by to byl?**  
Výjimečně odpovím vážně: Dědu &#8211; šlechtitele, abych mu ukázal, že komunisti šli do prdele a my mohli jet do tý Ameriky, kterou on měl hodně rád.

**Jak moc se snažíš používat spisovnou češtinu i tam, kde ji většina ostatních nepoužívá?**  
Pouze když píšu něco oficiálního. Na blogu používám hovorovou i nespisovnou, když mluvím, tak nespisovně, samozřejmě. Používat &#8222;spisovnou češtinu&#8220; k mluvení mi připadá křečovité.

**Můžeme z televize zhloupnout?**  
Proč ne? Když chcete, tak můžete i z televize

**Člověk si občas mnoho let (desetiletí) pamatuje nějakou naprostou kravinu, u které si říká: &#8222;Pane bože, proč si pamatuju zrovna TOHLE a ne něco užitečného?!&#8220; Máš nějakou takovou věc, která se občas vynoří z hlubin mozku a u které nechápeš, proč to ty mozkové buňky pořád schovávají?**  
Milý pane, skoro všechny! Jak říkával můj kamarád: &#8222;Jsi hluboká studnice naprosto neužitečných vědomostí!&#8220; Netuším, proč to mám takhle zařízené, ale věřím, že když mi příroda tuhle schopnost nadělila, tak pro ni jistě najde i nějaké rozumné využití.

(Pokud chcete přispět do sbírky, tak [tudy](https://ask.fm/arthrdnt))