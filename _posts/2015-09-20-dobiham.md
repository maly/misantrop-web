---
id: 2479
title: 'Dobíhám&#8230;'
date: 2015-09-20T12:16:32+01:00
author: Martin Malý
layout: post
guid: https://misantrop.info/?p=2479
permalink: /dobiham/
mashsb_timestamp:
  - "1575542030"
mashsb_shares:
  - "0"
mashsb_jsonshares:
  - '{"total":0,"error":"","twitter":0,"facebook_shares":0}'
image: /wp-content/uploads/2015/09/omg.jpg
categories:
  - Nezařazené
tags:
  - gin
  - omg
  - tonic
  - Žufánek
---
Tuhle něco, támhle něco, a najednou toho je docela hodně. Naštěstí stíhám myslet i na radostné věci.

<!--more-->

Tak třeba včera jsem jel do Brna na první de facto veřejný workshop [Arduino 101](https://arduino101.cz/). Jak říkal Štěpán (Bechynský): &#8222;Je to první workshop, až přijdete za dva roky, tak už bude vyladěný k dokonalosti!&#8220; Ale bylo to fajn, lidi příjemní, měli jsme plno, dokonce se v ryze pánské společnosti objevily i tři slečny, takže je vidět, že elektronika není jen pro kluky.  Jen to bylo v Brně, takže jsem vstával v pět, posnídal kafe, dojel do Brna, workshopoval, k večeru už mi začalo být spavo, tak jsem povečeřel kafe a energydrink, dojel jsem domů, spolknul prášky na spaní a nespal. Hotová Marilyn Monroe&#8230;

Do toho píšu tu a támhle, v týdnu jsem kývnul dalším dvěma médiím, že pro ně něco sesmolím, Štěpán (Horn) mě furt poňouká, abych začal místo psaní točit videa na youtube, do toho &#8222;knížka&#8220; a spousta dalších aktivit, tyjo, až se sám sobě divím.

Ale důležité je odpočívat.

A abych vás trošku motivoval k odpočinkovému tématu, tak odbočíme. O mé [zálibě ve whisky](https://misantrop.info/uslechtily-konicek/) [jste tu už četli](https://misantrop.info/vecer-s-whisky/). To je fajn volnočasová aktivita (a to bych rád podtrhl, protože whisky se nepije kvůli opití, ale na chuť, podobně jako se čokoláda nejí kvůli energii a cukru, ale pro chuť), jenže moje žena ji se mnou nesdílí. Abych byl konkrétní a přesný: Šklebí se na to jako pes na sojový párek!

Jenže jsme jeli jednou do Maďarska, a stalo se to tak, že po cestě byly Boršice. A tak jsem napsal pár dní předem Martinu Žufánkovi, jestli bude doma, že bychom se zastavili na zdvořilostní návštěvu, prohlédnout si [lihovar](https://www.zufanek.cz/cs/) a tak. Martin doma byl, a tak jsme se v domluvený den stavili. Byl sice leden, takže se nic nepálilo, ale opojná vůně lihu a bylinek se šířila sklepením&#8230; Zkrátka příjemné. Přivezli jsme Martinovi lahvičku takové divné [anýzovky z Azorů](https://www.rotadasregioes.pt/index.php/licor-de-anis-mulher-de-capote-acores.html), ve které je větvička s krystaly cukru, a dostali jsme lahvičku OhMyGinu. Martin je po právu hrdý na svůj absinth, jenže ten mi nejede; nemám rád pendrekovou chuť. A protože si rád nechám poradit od odborníků, tak říkám Martinovi: _Jak to pít?_ Totiž ten gin.

Prej že nejlepší je gin s tonicem! Jo, občas jsem to pil, a bylo to takový prostě nějaký pití&#8230; Neurazí, ale ani nenadchne. Martin se smál a povídal: _Gin s normální teplotou, tonic vychlazený, kvalitní suroviny a správný poměr!_

Z čehož je snad nejdůležitější to pravidlo o surovinách. Totiž, takový tonic v dvoulitrové PET láhvi z hypersuper spolehlivě zabije sebelepšího džina. Dostali jsme čtyři různé tonicy s tím, že si máme vyzkoušet a vybrat, co nám bude chutnat nejvíc, no a vzali jsme rovnou láhev.

Dojeli jsme do Maďarska do hotelu, vychladili první tonic, namíchali v doporučeném poměru 5 cl ginu, 15 cl toniku &#8211; a bylo! Tohle bylo to pití, co je příjemné, osvěžující, se spoustou chutí, vůní, zkrátka lahůdka. Třetí den došly tonicy, tak jsme zkusili právě ten Schweppes &#8211; a věřte mi: nechcete to! Je to fakt velký rozdíl&#8230;

A tak se stalo, že co čtyři měsíce objednáváme u Martina kombo: [OMG](https://www.lepsinalada.cz/449-omg-oh-my-gin/?p=2447) a dvacet lahviček [Fever Tree Tonic](https://www.lepsinalada.cz/456-fever-tree-indian-tonic-water/?p=2447). (Ten nám chutná nejvíc; Fentiman&#8217;s i [Thomas Henry](https://www.lepsinalada.cz/453-thomas-henry-tonic/?p=2447) nejsou špatné, ale nám sednul Fever Tree). A když byla speciální edice [OMFG](https://www.lepsinalada.cz/458-omfg-oh-my-f-gin/?p=2447) 2015 (s kadidlem), koupili jsme rovnou dvě láhve a po večerech porovnávali&#8230;

Na zdraví!