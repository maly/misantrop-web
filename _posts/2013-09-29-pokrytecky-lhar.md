---
id: 1526
title: Pokrytecký lhář
date: 2013-09-29T15:54:42+01:00
author: Martin Malý
layout: post
guid: http://www.misantrop.info/?p=1526
permalink: /pokrytecky-lhar/
dsq_thread_id:
  - "1808201018"
mashsb_timestamp:
  - "1565936517"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2013/09/ryan-liar-meme-generator-liar-hypocrite-11f97e.jpg
categories:
  - Nezařazené
---
Jsem dalek toho, abych Okamurovi komolil jméno, takováhle laciná dehonestace je jen voda na jeho populistický mlýn.

<!--more-->

Stvořili jste si ho, tak ho tady máte. Teď se ho pokoušíte zlikvidovat, ale je zpropadeně silný &#8211; tou silou, kterou jste mu dali&#8230; Kolikátá variace na tenhle starý příběh že to je?

Okamura říká to, co chce slyšet půlka národa: prostá a jednoznačná hesla, čím prostší, tím lepší. Jednoduše pojmenuje současný stav, ukáže prstem na viníky, nabídne pět bodů, které &#8222;je třeba zlepšit&#8220; (v druhé fázi &#8222;které on sám zlepší&#8220;), a pokud se tak stane, všichni se budeme mít dobře. Jednoduché.

Se svou kampaní úmyslně míří tam, kam mířil Zeman a další: na jedince, frustrované z toho, že se nemají líp. Jejich hlas má přeci taky hodnotu jednoho hlasu, je stejně dobrý jako hlas můj, váš, &#8230; Pomohl jim označit viníka, společného nepřítele, sejmul z nich tíživý dojem, že by si snad za svou situaci mohli taky zčásti sami, a oni v něm z vděku začali vidět svého ochránce a zastánce.

Tenhle model funguje, dokud ho krmíte. Dokud lidem vysvětlujete, že se mají špatně, dokud tomu věří a dokud jim předhazujete viníky jednoduchými pravdami, tak máte jejich hlas. A najednou zjistíte, že rajtujete na radikalizované skupině příznivců, vytočených k bodu varu. Z toho se zatočí hlava i těm největším sekáčům. Takový pocit moci! Ukážu prstem &#8211; a masa hněvu se přelije, vykoná, dopadne na kohokoli, kdo se mi znelíbí!

Okamurovi se znelíbili novináři. Upřímně, není divu &#8211; to, co předvedl Reflex, bylo docela zoufalé. A Okamura neodolal. Prstem ukázal. &#8222;_Pociťte hněv zklamaného lidu!_&#8220; by řekl, kdyby byl postava z šestákové fantasy. A &#8222;zklamaný lid&#8220; poslušně šel a vylil si svou frustraci na Stonišovi. Zatím jen verbálně. Pamatujete se na film Člověk proti zkáze? (Jo, ten ledňáček, Olgo, letos zase nepřiletěl!) Scénku, kdy na Čapka zaútočili na chodníku&#8230; Čímž nesrovnávám Stoniše s Čapkem, jen ukazuju paralelu.

Stoniš sice nemůže za to, že se nemají líp, ale posmíval se jejich zastánci.

Stačilo, že o tom [napsal IHNED](http://zpravy.ihned.cz/politika/c1-60880990-nenapisete-li-to-hezky-vyporadaji-se-s-vami-mi-ctenari-varoval-okamura-redaktorku) a označil to za zastrašování novinářů. Okamura neodolal a znovu ukázal prstem! &#8222;_Sdělte jim zcela svobodně svůj názor na jejich živitele pana Bakalu a na ně samotné a napište jim přímo na jejich maily&#8230;_&#8220; Ach, ta slast, ovládat takovou sílu, co?

V Parlamentních listech pak pokrytecky [dodává](http://www.parlamentnilisty.cz/arena/monitor/Okamura-pry-nasel-zpusob-jak-vypraskat-prodejne-novinare-A-ono-to-funguje-287290): &#8222;_Já jen nastavil zrcadlo (&#8230;)  nechtějí pochopit, že ne já, ale čtenáři jim to vracejí stejnou mincí (&#8230;)_&#8220; Já nic, já muzikant. Já nikoho nenaváděl, to se čtenáři sami rozhodli jim to napsat&#8230; Jeho vlastní vyjádření ho ale usvědčuje ze lži.

Podle diskuse to spousta čtenářů novin Okamurovi schvaluje. Však co taky, novinář nebo politik, v očích lidu stejná svoloč. Ale tady nejde o novináře. Tady jde o masu frustrovaných. Na ty nahoře má políčeno Babiš, na ty dole Okamura, ty intelektuální loví Janeček, no a ti nejradikálnější &#8222;pochodují proti nepřizpůsobivým&#8220;. Je to jedna a tatáž skupina, kterou spojuje společný nepřítel a společně živená frustrace. Až se ještě víc radikalizuje, bude zle.

Ne, nevím co s tím dělat. Jen chci upozornit, že všichni ti zklamaní nešťastní slušní lidé, co podpoří takového populistu, dávají legitimitu všemu ostatnímu, co kdokoli &#8222;jménem slušných zklamaných&#8220; udělá.