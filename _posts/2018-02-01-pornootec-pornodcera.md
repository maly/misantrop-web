---
id: 2887
title: Pornootec, pornodcera
date: 2018-02-01T18:52:57+01:00
author: Martin Malý
layout: post
guid: https://misantrop.info/?p=2887
permalink: /pornootec-pornodcera/
mashsb_timestamp:
  - "1576307683"
mashsb_twitter_handle:
  - adent
mashsb_shares:
  - "3"
mashsb_jsonshares:
  - '{"total":3,"error":"","twitter":0,"facebook_shares":3}'
image: /wp-content/uploads/2018/02/kate-zemanov-brazzers-272206.jpg
categories:
  - Nezařazené
tags:
  - Babiš
  - IHNED.cz
  - Ovčáček
  - Porno
  - Zeman
---
_(Dva sloupky pro IHNED z března 2017 v jednom!)_

Zemanovi hacknuli počítač z Alabamy a nahráli tam dětské porno! Nebo…?!

<!--more-->

V oborech, kde se používá velké množství cizích slov, bývá dobrým zvykem, že když jeden odborník pošle člověka za druhým odborníkem, tak mu raději napíše, co vlastně chce, aby to dotyčný posel nespletl. Protože jinak by třeba pacient tvrdil, že jde na vyšetření hemoroidů, a přitom by ho trápila hemoragie. Dr. Káš má ve svých historkách příběh o tom, jak se jistá sociálně slabší rodina dostavila do porodnice a dožadovala se vydání toho drahokamu, co prý měla jejich novorozená vnučka. Novopečená maminka totiž návštěvě sdělila, že děcko má “bílý rubín”.

To samé platí i pro IT. Kdysi, když jsem pracoval jako ajťák na úřadu, přišla za mnou tajemnice a požadovala, abych se jí podíval na harddisk u počítače, že má asi málo RAM. Podivil jsem se tak přesné diagnóze, a podivil jsem se ještě víc, když prohlásila, že mi ho za chvíli přinese. Pak se ukázalo, že “harddiskem” nazývala celý počítač a RAM jí přišlo asi jako dobrá zkratka, co by mohla použít. Po pravdě řečeno jsem byl stokrát radši, když mi lidi řekli “ta bedna, co je pod stolem, nevím, jak se to jmenuje”, protože jsem věděl, oč jde. Když místo toho použili nějaké ajťácké slovo, které někde pochytili, tak mě akorát zmátli. Bylo to o to horší, že jsem nemohl úplně natvrdo říct: “Co myslíte tím harddiskem?” protože následovala logická protiotázka: “Vy snad nevíte, co je to harddisk?” A protože to bylo na úřadě, tak odpověď “vím, ale nejsem si jist, jestli to víte vy” byla sice na místě, ale velmi, jak se říká, politicky netaktická.

Ano, vím, byla to moje chyba, měl jsem to paní tajemnici říct, ona by se urazila, protože zpochybňuju její kvalifikaci a vysokou inteligenci, ale já bych měl čisté svědomí. Dneska už jsem o dost starší, dnes už to tak dělám. A měli by to dělat i novináři a měli by se ptát lidí, s nimiž mluví, jestli opravdu vědí, co říkají, i kdyby to byl nižší státní úředník, tajemnice úřadu, nebo nedej bože samotný prezident!

Když to totiž dělat nebudou, tak budou v novinách vycházet a v éteru zaznívat takové hověziny jako ta, kterou jsem nastínil v úvodu. Pro ty, koho to minulo, celou záležitost ve stručnosti sepíšu tak, jak ji Zeman podal médiím: Prezident Zeman našel v Lánech na svém počítači dětské porno. Celých deset sekund na to hleděl, což mu stačilo k bystré dedukci, že to je opravdu dětské porno a ne třeba [fotka jeho dcery z nějakého natáčení](https://revue.idnes.cz/katerina-zemanova-na-udajne-porno-party-f03-/lidicky.aspx?c=A131008_133331_lidicky_zar). Zavolal hradní IT, ptal se, kde se tam porno vzalo, a hodlal podat trestní oznámení. Ajťáci mu oznámili, že se jedná o útok z Alabamy, takže podávat trestní oznámení je jaksi pasy. Pardon, pasé.

Tolik pravil pro média inženýr ekonomie Zeman, jehož erudice v IT je pověstná už od dob “softwarových kuliček”. Tentýž, který před pár měsíci tvrdil, že hackerské útoky jsou jen takové žvásty. Naštěstí přispěchal věrný Ovčáček, který ve snaze ochránit prezidenta občas řekne víc, než by chtěl. Tentokrát prohlásil, že pan prezident na počítači nemá žádné materiály jakéhokoli charakteru, že počítač používá pouze k prohlížení. Jsou tedy dvě možnosti: Buď prezident nechává přístroj vypnutý a v lesklé ploše monitoru si prohlíží sám sebe, což zní pravděpodobně vzhledem k jeho samolibosti, ale nevysvětluje to, jak mohl najít v zrcadlovém odrazu porno &#8211; pokud tedy nebyl ve stejné místnosti někde za ním Forejt. No a druhá možnost je taková, že si pan prezident sjížděl své oblíbené stránky, kliknul si na odkazy z nějakých “nevládních nestátních alternativních” webů, z nichž občas cituje, a nestačil se divit.

Na podobných webech se totiž čas od času otvírají v dalších oknech reklamy na různá kasína či pornoweby, kde jsou obrázky leckdy i podobného charakteru. Neznamená to (většinou), že někdo něco instaloval na počítač. Jen to, že se otevřela webová stránka, kde je obrázek. Ano, ten obrázek se může uložit do počítače, do takzvané “vyrovnávací paměti” &#8211; dělá se to automaticky a dělají to snad všechny prohlížeče. Je to proto, aby se při příští návštěvě nemusely obrázky stahovat znovu po pomalé lince, proto se zobrazí přímo z disku. A Alabama? Pravděpodobně server, odkud obrázek pochází, je fyzicky umístěný v Alabamě, což tedy vůbec nic neznamená, protože většina webů běží z nějakého obřího datového centra, které může být klidně někde v Kukuřičné Lhotě…

Samozřejmě je možné, že hackeři z Alabamy napadli počítač prezidenta Zemana, aby ho kompromitovali. Jen mi to připadá velmi málo pravděpodobné, protože to vyžaduje opravdu velmi intenzivní zájem; útok na jeden konkrétní počítač konkrétního uživatele je navíc velmi obtížný a pokud si nejste stoprocentně jisti, že to, co tam najdete, má cenu zlata, tak do takového útoku nikdo moc nejde. Ano, je možné, že se někdo vlámal do hradní sítě a s údivem zjistil, kde že to je &#8211; a v takovém případě dám ruku do ohně na to, že nebyl z Alabamy. Ale pořád mi ze všeho nejpravděpodobnější připadá to, co jsem nastínil výše: žádný útok, žádné instalování, žádní hackeři z Alabamy, jen si kliknul na podezřelý odkaz a viděl, co viděl. Možná mu to i hradní IT vysvětlili, ale Zeman to pak pro média domotal a dramatizoval.

Nebylo by to poprvé, kdy něco zmotal nebo udělal z komára hnědý kufřík&#8230;

## O týden později&#8230;

Je veselé napsat nevážný sloupek a v něm rozprostřít vizi, kterak Prezidentissimus, jasné slunko našich životů, používá počítač pouze k tomu, aby se díval sám na sebe. Všechno je humor do té doby, než nějaký jouda přispěchá a řekne, že to tak opravdu je. Když se řeknou slova “prezident” a “jouda”, tak je jasné, že v další větě musí přijít nižší státní úředník Jiří Ovčáček &#8211; a fakt přišel a svými ústy informoval národ, že celý incident započal tím, že &#8222;(&#8230;) pan prezident si tak jako každý večer zadal do prohlížeče jednoduché heslo Miloš Zeman, aby si mohl pročíst nejnovější články domácích i zahraničních médií.&#8220;

Je to všem jasné? Já když si chci přečíst nejnovější články domácích i zahraničních médií, tak taky píšu do prohlížeče jednoduché heslo “Martin Malý”, dělá to každý, že, a kdo říká, že ne, tak… Ne, promiňte, to je nevkusný humor. Samozřejmě že i já zadávám do prohlížeče jednoduché heslo “Miloš Zeman”!

Ještě že se nepřeklepl a nenapsal tamtéž třeba “Zemani” &#8211; zkuste si to sami, dejte si pak “obrázky”, a raději to nezkoušejte v práci. Holt, jedno písmenko… Až na to na Hradě přijdou, tak zase bude mrzení, kancléř bez bezpečnostní prověrky bude nechávat prověřovat bezpečnost hradní sítě a Jiří O. zase oblaží veřejnost nějakými hezkými větami o “závadovém obsahu”. Jo, jaké obraty se v Haló novinách naučíš, takové pak píšeš…

Skoro by se zdálo, že takovouhle pitomost vytáhnul Zeman schválně, protože pobratimu Babišovi začalo téct do bot víc než mu bylo milé, a tak se mu náramně hodilo, když Miloš položil krycí pornomlhu… Všude se teď mluví o Alabamě a hradních orgiích, spekuluje se o tom, jestli si to porno prohlížel Forejt nebo Ovčáček, a pozapomíná se na malého diktátorka Andreje. Což se mu náramně hodí, protože už lehce ztrácel nervy a dopouštěl se neuvážených výroků. Teď ho mohli poradci zase na chvíli odstavit, vytáhnout fotky s oblíbenými ikonami a připravit pár hezkých líbivých hesel.

A tak se pomalu zapomíná na hromadnou snídani a na komické scénky s ní spojené, zapomíná se na další nehoráznosti, zapomíná se na Babišovo pohrdání demokracií i institucemi… Doufám jen, že si všichni, kdo měli do konce března termín k odevzdání daňového přiznání, vzpomněli na legendární “co je komu do toho, kolik vydělávám”, pronesené ústy velkopodnikatele a vrchního finance. Že si na to vzpomněli všichni, koho kdy berňák popotahoval kvůli padesátikoruně.

Vzpomněli, vzpomněli, ale volit budou dál, protože Babiš přeci nepotřebuje krást, a kdo říká, že asi kradl, tak jen podle útočí, jelikož Babiš konečně vymetá ten zatuchlý politický chlív, on maká a za všechno může Kalousek!

Ne, to jsem si nevymyslel, to je reálné duševní rozpoložení Babišova voličstva, alespoň dle čtenářských reakcí soudě. Tuhle jsem napsal sloupek o tom, že nemám moc koho volit, a ve sloupku jsem zmínil, že jsou mi protivní Svobodní, protože jakmile zazní někde název jejich strany, tak se seběhnou a začnou diskutovat a argumentovat. No, stalo se to i mně, seběhli se a začli mi vysvětlovat, že jsem vůči nim nespravedlivý, a že za všechno může TOP09. Ale krom Svobodných, kteří patří už tak nějak k folklóru, mi napsal i pán, takto příznivec Andreje Babiše, který mi vyčetl, že se pouštím do Babiše, a přitom jsou mi ukradené církevní restituce (jsou). Dál mi vyčetl, že média nepíšou o skvělém nápadu zmenšit sněmovnu na 101 poslanců, a to že je jasný důkaz toho, že všichni jedou proti Babišovi, že TOP09 ovládá Českou Televizi a že on tomu rozumí, protože stejně jako Babiš i on je registrován jako spolupracovník StB, takže tak! Nechápal jsem, jak to poslední souvisí, ale zjevně nemám na to, abych pochopil duševní pochody člověka, který vytáhne vlastní spolupráci s StB jako argument.

Ta přitažlivost “nesystémového” nátěru a fascinace sebevětší pitomostí, když v ní zazní nějaké oblíbené heslo, je opravdové nebezpečí. Z Babiše bude bezesporu autokrat jak když vyšije. Moc neuchvátí silou ani lstí, ale prostě ji dostane ve volbách od lidí, co jim stačí kobliha a hesla “Všetci kradnú”, “Za to může pán Kalousek” a “Co je komu do mých věcí? Já se zodpovídám lidem, ne České republice!”

Babiš usedne na premiérskou židli za potlesku davu, co ponese transparent “Konec politiků!”