---
id: 2777
title: Kouči pro ještě více koučství
date: 2017-02-27T10:17:36+01:00
author: Martin Malý
layout: post
guid: https://misantrop.info/?p=2777
permalink: /kouci-pro-jeste-vice-koucstvi/
mashsb_timestamp:
  - "1574980113"
mashsb_twitter_handle:
  - adent
mashsb_shares:
  - "5"
mashsb_jsonshares:
  - '{"total":5,"error":"","twitter":0,"facebook_shares":5}'
image: /wp-content/uploads/2017/02/Life-Coaching.png
categories:
  - Nezařazené
tags:
  - IHNED.cz
---
<span style="font-weight: 400;">(Psáno pro IHNED)</span>

<span style="font-weight: 400;">Žijeme v době, kdy jsou na vzestupu profese, kterým snad ještě ani nebyla vymezena ekonomická sféra. Technicky patří do služeb, ale je to taková meta-meta-služba… Pro sebe jsem si udělal takovou poučku: po vizitce poznáte je! Podíváte se, a tam stojí: “Komunikační ninja”. Myslíte, že se plíží v černém oblečení po komunikacích a máchá kolem sebe mečem? Kdepak. “SEO guru”. Hmmm. “Marketingový šaman”. “Ideamaker”.</span>

<span style="font-weight: 400;">Před pár lety, když jsem ještě chodil na konference o IT, přišla najednou během velmi krátké doby obrovská móda podobných lidí. Přišli a ve svých technicky a rétoricky perfektních prezentacích motivovali. Když jsem se pak ptal lidí, co na přednášce také byli, jakou novou praktickou dovednost se naučili, říkali: “Hele, nic, ale on mě tak skvěle namotivoval…”</span>

<span style="font-weight: 400;">“Motivuj mě!” se pak stalo na čas heslem všech podobných akcí. Žádná IT konference, žádný Barcamp, nic se neobešlo alespoň bez tří motivačních přednášek, často s tituly jako “Odvažte svého kreativního psa” a “Svoboda myšlení” a “Efektivita produktivity”. Mezi těmito přednáškami bloumali vývojáři a podobní techničtí lidé, rozpolcení mezi dvěma pocity. Zaprvé: že právě slyšeli někoho, jak jim prodává teplou vodu a věci, které jsou očividné, a moudra jak z Rádce mladých svišťů. No a zadruhé: že sami nevědí, čím to je, ale najednou mají obrovskou chuť se do něčeho pustit. Že hned teď půjdou a založí firmu na ořezávátka, která bude bio eko (ano, to většinou chodilo ruku v ruce). Že si okamžitě koupí Moleskin a budou kreativním inkoustem dělat náčrtky svých kreativních myšlenek…</span>

<span style="font-weight: 400;">Před pár týdny jsem se v jednom pražském coworkingovém centru (to je taková společná kancelář pro lidi na volné noze a malé týmy, které tak nemusí shánět vlastní prostor) zastavil před nástěnkou, která představovala jednotlivé členy, a povšimnul jsem si pěkné série vizitek, kterou vedla slečna s titulem “Kouč pro více radosti”. Za ní “Gestalt koučka” a pak řada těch, co “pomáhají definovat vize” a nabízejí “koučování, práce se symbolikou”&#8230; Nechávám stranou to, že podobné prostředí takové profese přitahuje, ale na rovinu říkám, že mě to zarazilo.</span>

<span style="font-weight: 400;">První reakce byla, že jsme fakt bohatá společnost, když se uživí všichni tihle kouči, včetně slečny, co vás trénuje, jak máte mít víc radosti za života. No a druhá reakce byla už míň veselá…</span>

<span style="font-weight: 400;">Vzpomínám si, jak ve Stopařově průvodci (myslím knihu) byla epizodní postava slečny, která se živila tím, že za peníze říkala úspěšným lidem, že je v pořádku být bohatý. Bohatí mužové si ji najímali, na hodinu, dvě, na celý večer, a ona jim vysvětlovala, že je to zcela v pořádku, že nemusí mít výčitky z toho, že mají peníze, že tak přeci funguje ekonomika… Když jsem to na začátku 90. let četl, připadalo mi to jako další bláznivá humorná Adamsova fikce. Dnes už ne.</span>

Docela dobře to sedí k té informaci, že druhá nejčastější profese v Silicon Valley je psycholog a psychoterapeut. Ono to tak chodí, že ve společnosti lidí, orientovaných na maximální výkon a efektivitu a neustálé překračování hranic možného, je potřeba neustálé vypětí nějak kompenzovat. A penězmi to nelze. K čemu vám je spousta peněz, když si je nedokážete proměnit za radost, pohodu, klid…

<span style="font-weight: 400;">A pak najednou dávají “koučky pro více radosti” smysl. Není to až tak úplné prodávání ohřáté vody. Tedy při pohledu zvenčí možná ano, ale představte si, že jste v situaci, kdy potřebujete koupit ohřátou vodu?!</span>

<span style="font-weight: 400;">Lidí, kteří mají peníze a postavení a přitom nevědí, co si počít sami se sebou, jak se se sebou vyrovnat, jak se smířit s tím, že jejich práce je naprosto absurdní a nedává smysl, je stále víc. A ne každý může jednoho dne prásknout v korporaci do stolu, sebrat se a otevřít si restauraci, jak o tom vždycky snili. Prostě jen potřebují vědět, co si počít se sebou…</span>

<span style="font-weight: 400;">Na to, co to vypovídá o době současné a nadcházející, si jistě laskavý čtenář odpoví sám.</span>

&nbsp;