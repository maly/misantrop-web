---
id: 1889
title: GME
date: 2014-01-21T11:06:38+01:00
author: Martin Malý
layout: post
guid: https://misantrop.info/?p=1889
permalink: /gme/
dsq_thread_id:
  - "2152748619"
mashsb_timestamp:
  - "1576177202"
mashsb_shares:
  - "42"
mashsb_jsonshares:
  - '{"total":42,"error":"","facebook_shares":42,"twitter":0}'
image: /wp-content/uploads/2012/11/51NMMLsw6XL._SL500_AA300_.jpg
categories:
  - Nezařazené
---
GME je unikátní obchod s unikátním webem, a dneska je dobrý den k tomu to připomenout.

<!--more-->

Kdo z elektrobastlířů by neznal &#8222;choboty&#8220;, neboli GM Electronic. Prodejce součástek, techniky a dalších věcí spojených s elektřinou a elektronikou. Pokud jste nikdy nebyli v jejich prodejně, o hodně jste přišli.

U pultu je dlouhá fronta lidí, které kolega Cíba nazývá &#8222;elektrošotouši&#8220;. Každý z nich žmoulá v ruce papírek, na kterém má napsané typy a čísla součástek, které by rád. Prodavači laxním tempem přistoupí k prvnímu ve frontě. Ten se zadívá do papírku a položí dotaz: &#8222;1N4004?&#8220; Prodavač se otočí, odejde kamsi o pět metrů dál a rachtá plastovými šuplíky. Pak z dálky zařve: &#8222;Kolik těch čtyřicet nula čtyřek?&#8220; Pán ve frontě praví: &#8222;Dvě!&#8220; Prodavač vezme dvě diody, vrátí se zpátky k pultu a řekne: &#8222;A dál?!&#8220; &#8211; &#8222;Ještě BC317, těch mi dejte pět.&#8220; &#8211; &#8222;Ty nemáme.&#8220; &#8211; &#8222;Aha, co máte podobného?&#8220; Prodavač vytáhne katalog, oba spolu brejlí na stránky a nakonec se shodnou, že by šlo použít BC319. Prodavač se pro ně vydá na druhou stranu, chvíli hledá a pak se vrátí: &#8222;Třista devatenáctky nemáme, ale mám pět třista sedmnáctek!&#8220;

A tak to jde dál a dál, protože na papírku mívá zákazník průměrně tak deset položek. Všechno ručně psané s různými poznámkami.

Otrlí zákazníci mají seznamy vytištěné, takže prodavači vrazí A4 a řeknou: &#8222;Tohle, prosím!&#8220; Načež prodavač koukne na papír, ukáže někam prstem a řekne: &#8222;Tohle mají nahoře!&#8220; Pak zmizí. Důležité je počkat, protože jeho zmizení neznamená, že jste ho zklamali a on si jde dát šlofíka! On totiž najde nějaké součástky z toho seznamu a staví se ve skladu, kde mu kolegové, co obsluhují u dalších pokladen, ukážou nový blikač s modrými LEDkami, co při vyřizování zákaznických objednávek jaksi mimochodem sestavili. Oni mají totiž jiné priority, než by zákazník jiného obchodu čekal. V GME to nikoho nepřekvapuje. Nakonec se vrátí, pípá u čtečky čárových kódů a u toho lunaticky hledí kamsi nad vaše levé rameno. V tu chvíli na něj nesmíte promluvit, jinak se lekne a uteče, nebo rozsype SMD kondenzátory po podlaze&#8230;

Vše si vynásobte dvěma či třemi, protože podobných front je v jednu chvíli víc, takže se prodavači navzájem překřikují, nevíte jestli se ptá &#8222;ten váš&#8220;, protože všichni mají stejné hlasy dvacetiletého nerda&#8230;

Zákazník se nakonec vydá nahoru pro &#8222;krabičku&#8220;. Stoupne si do fronty, vystojí ji a řekne: &#8222;Poslali mě sem zezdola, jdu si pro krabičku&#8230;&#8220; &#8211; &#8222;Jakou?&#8220; &#8211; &#8222;&#8230; na Raspberry!&#8220; &#8211; &#8222;Ty mají dole. Ještě něco?&#8220;

Zoufalci, jako jsem já, proto používají e-shop. Jednou jsem to udělal a zvolil jsem možnost: &#8222;osobní odběr&#8220;. Kupodivu &#8211; ničím se to neliší od předchozí varianty. Přijdete, vystojíte frontu šotoušů, řeknete prodavači číslo objednávky, a ten zmizí za rohem. Čekáte. Pak nakouknete nesměle za roh a vidíte, že šel zrovna kolem kolegy, co řešil se zákazníkem náhradu za BC317, a zapojil se do diskuse: &#8222;To vám nebude fungovat, to má moc velkou betu!&#8220; Ale po pár minutách se upamatuje, dojde do skladu, tam najde vaši objednávku a přinese vám ji. Po cestě se zapojí do debaty s jiným zákazníkem. Nakonec ale přeci jen přijde k vám, položí na pult zboží, otočí se do skladu a křičí: &#8222;Ten blikač nemůže takhle fungovat, máte tam ty diody obráceně!&#8220;

Příště si to nechám poslat poštou. Za roh, do Pernerovy ulice. Jsou to dva bloky. Přisámvuch, že bych nejradši napsal do poznámky &#8222;Neposílejte to poštou! Vezměte ten balíček, přineste mi ho za roh a já vám zaplatím plné poštovné&#8220;.

Jenže to znamená vlézt na eshop. Zrovna dneska &#8211; hledám zdroj na pět voltů. Zadám do vyhledávání &#8222;zdroj 5V&#8220; a dostanu plnou stránku výsledků, kde kromě zdroje 5V jsou i zdroje 7,5V, 13,5V nebo 45V. Chápete, že? No budiž, ručně si to projdu a vyfiltruju. Nechám si to ale seřadit podle ceny &#8211; stačí mi ten nejlevnější s potřebnými parametry, tedy s proudem alespoň 1,5A.

Tak dám &#8222;seřadit podle ceny&#8220;

Výsledek je velkolepý:

[<img class="aligncenter size-medium wp-image-1890" alt="gme" src="https://misantrop.info/wp-content/uploads/2014/01/gme-500x467.jpg" width="500" height="467" srcset="https://misantrop.info/wp-content/uploads/2014/01/gme-500x467.jpg 500w, https://misantrop.info/wp-content/uploads/2014/01/gme-200x186.jpg 200w, https://misantrop.info/wp-content/uploads/2014/01/gme.jpg 1004w" sizes="(max-width: 500px) 100vw, 500px" />](https://misantrop.info/wp-content/uploads/2014/01/gme.jpg)

&nbsp;

U prvních čtyř položek se mi zdálo, že to třídí &#8222;jako řetězec&#8220;, ovšem pátá položka moji teorii rozbila. Netřídí to, vůbec, nijak, šmytec.

Jako perličku jsem chtěl zjistit, kdo jim tenhle bazmek dělal. V kódu je podepsán &#8222;webmaster Michal Vondráček&#8220;. Nevím, jestli dělal i ta &#8222;střeva&#8220;, pokud ano, tak: PROBOHA!

Zato úplně dole na stránkách mají odkaz SEO! Klikl jsem (ano, mám slabost pro obskurní zábavu) a dostal jsem se na stránky nějaké agentury, která &#8211; ano, tušíte správně &#8211; provozuje &#8222;SEO Optimalizaci&#8220;.

**Kdyby někdo z GM Electronic chtěl s tím webem něco udělat, ať se mi ozve. Jsem ochoten poradit a pomoci a jako odměna mi stačí to, že si budu moci vyzvedávat připravené zásilky u bočního vchodu!**

Do té doby ale budu asi nakupovat u konkurence. 🙂