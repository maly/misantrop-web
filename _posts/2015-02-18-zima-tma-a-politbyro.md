---
id: 2229
title: Zima, tma a politbyro
date: 2015-02-18T12:33:35+01:00
author: Martin Malý
layout: post
guid: https://misantrop.eu/?p=2229
permalink: /zima-tma-a-politbyro/
mashsb_timestamp:
  - "1576236814"
mashsb_shares:
  - "6"
mashsb_jsonshares:
  - '{"total":6,"error":"","twitter":0,"facebook_shares":6}'
image: /wp-content/uploads/2015/02/URf.png
categories:
  - Nezařazené
---
Objevil jsem lotyšské vtipy. Říká se jim &#8222;lotyšské vtipy&#8220;, ale nemají nic společného s Lotyšskem a není v nich nic vtipného. Jen zima a brambory. A ty brambory jsou vlastně kámen&#8230;

<!--more-->

Vtipy o Židech v koncentráku neshledávám vtipnými už někdy od třetí třídy. Ale lotyšské vtipy jsou jiné. Nevtipné. Smutné. Tragické. Nejsou k smíchu a nejsou pro každého. Pravděpodobně se vám nebudou líbit.

Nejvíc se jim blíží ten klasický, jak se Angličan, Francouz a Rus baví o tom, co je největší úleva po práci. Angličan za největší úlevu považuje, když si po práci zajde do svého klubu, napije se whisky a přečte Timesy. Francouz za největší úlevu považuje láhev vína u milenky v posteli. A Rus vypráví: &#8222;Jdu z práce domů. Sedím, čtu si Pravdu. Pak jdu spát. A ráno ve čtyři někdo bouchá na dveře. Jdu otevřít, a tam jsou dva chlápci v dlouhých černých kabátech. Jeden z nich sykne: Ivan Vasilič? A já řeknu: O patro níž! To je, pánové, ta největší úleva!&#8220;

Chlapi v dlouhých černých kabátech, o nichž se nemluvilo. Lidi, co zmizeli&#8230; Hlad a bída. To jsou kulisy, ve kterých se odehrávají syrové historky &#8222;lotyšských vtipů&#8220;.

> Lotyšský sedlák povídá synovi: &#8222;Mám jednu dobrou a jednu špatnou zprávu.&#8220;  
> &#8222;Jaká je ta špatná?&#8220;  
> &#8222;Přišlo Politbyro a zabilo matku.&#8220;  
> &#8222;A ta dobrá?&#8220;  
> &#8222;Tvoje slza osolí zemiak.&#8220;  
> Ale není zemiak, je jen mrazivá zima, halucinace z podvýživy a smrt.

Ne, tohle není směšné, ani vtipné. Přesto to má nějaké vnitřní kouzlo, jako povídky Daniila Charmse, jako Solženicynovo dílo, jako Moskva-Petušky&#8230;

> Přichází Lotyš do baru: &#8222;Jednu vodku!&#8220;  
> &#8222;Ale to není bar, tohle je policie!&#8220;  
> &#8222;Aha, tak teda moje žena byla znásilněna.&#8220;  
> Oba mají halucinace z podvýživy. Není to ani policie &#8211; je to gulag.

Nevím, co se dělo ve třicátých, čtyřicátých a padesátých letech v Lotyšsku, ale asi se to moc nelišilo od jiných zemí, co měly to _štěstí_ stát se předvojem dělnické třídy bok po boku Rusku: poruštění, hladomor, likvidace celých skupin obyvatelstva, pracovní tábory, strach, bída&#8230; Někde jsem četl ironickou poznámku, že &#8222;Lotyšský úředník byl buď mrtvý, nebo v gulagu&#8230;&#8220; Tam by se možná daly vystopovat tyhle historky.

> Tři Lotyši se vychvalují svými syny: &#8222;Můj syn je voják, může znásilňovat, kolik bab chce.&#8220;  
> Druhý: &#8222;Můj syn je rolník, může sníst zemiaků, kolik chce.&#8220;  
> Třetí povídá: &#8222;Můj syn je mrtvý, jeho trápení je u konce.&#8220;  
> Řeknou mu: &#8222;Ty jsi vyhrál nad námi.&#8220;  
> Ale všichni jsou smutní.

Lotyšské vtipy mají několik hlavních rolí. Je to Lotyš, pak Voják, Zemiak, Politbyro, Gulag, kámen, zima, podvýživa a tma.

> Politbyro organizuje obrovský závod o zemiaka. Skupina lotyšských chlapů se chystá na začátku trati ke startu. Rozhodčí z politbyra vystřelil. Závod odstartoval. Lotyšští chlapi běží.  
> Už jsou skoro v cíli.  
> Rozhodčí z Politbyra střílejí do chlapů. Chlapi padají k zemi a pomalu umírají. Jejich trápení končí. Není závod. Není cíl, není zemiak. Je jen bolest, mráz, halucinace z podvýživy a nepovedený pokus o útěk z gulagu.  
> Chlapi v závodu zvítězili.

Přečtete jich deset, a najednou na vás padne tesknota a tíseň a zima a tma&#8230;

> Chlap vyhrál v lotyšské loterii. Tu samou noc pak umřel.  
> Ve skutečnosti neumřel.  
> Je velmi smutný.

Nakonec se rozesmějete, ale není to smích zlomyslný, není to smích veselý, ani úlevný. Je to jen obrana proti absurdnu. A pokud víte, tak je to absurdno, které mrazí.

> &#8211; Jak dostaneš jednorukého Lotyše dolů ze stromu?  
> &#8211; Nejsou jednorucí Lotyši. Blázníš? Všichni přemístěni do Centra pro Velké Poklidné Fyzické Přeřazení. Neptej se.

Někdy až bodá&#8230; to když člověku připomene, že některé věci nejsou tak dávné.

> &#8211; Proč se šestka bojí sedmičky?  
> &#8211; Sedmička má mnoho přátel v politbyru.

Nejsou tu žádné vtipy. Jen zima, tma a politbyro.