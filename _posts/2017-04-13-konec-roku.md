---
id: 2840
title: Konec roku
date: 2017-04-13T09:33:44+01:00
author: Martin Malý
layout: post
guid: https://misantrop.info/?p=2840
permalink: /konec-roku/
mashsb_timestamp:
  - "1573913771"
mashsb_twitter_handle:
  - adent
mashsb_shares:
  - "10"
mashsb_jsonshares:
  - '{"total":10,"error":"","twitter":0,"facebook_shares":10}'
image: /wp-content/uploads/2017/04/christmas-bauble-1797858_960_720.jpg
categories:
  - Nezařazené
tags:
  - IHNED.cz
---
(Psáno pro IHNED)

Moje estétství a nafrněnost jsou za normálního stavu sice otravné, ale docela se mi daří je držet na uzdě a nepouštět ho na další lidi. Ale je jedno období v roce, kdy se rozvášní tak, že je neudržím a nechám, ať mými ústy promlouvá k lidem i v situacích, kdy jsem normálně klidný.

Co mě tak rozvášní? Veršovaná přání. Zcela vážně: po celý rok mě neumělé přihlouplé násilné veršování nechává klidným. No co, tak holt někdo nemá cit pro rytmus a slovo, takže ho netahá za oči i uši klopýtavé metrum a naprosto arytmická skladba, a kdo jsem, abych říkal lidem, že vulgarismus sám o sobě není vtipný, že? Proč bych jim měl říkat něco o pravopisu, však ať se každý zabaví, čím mu libo. Mluvím snad milovníkům fastfoodu do jejich krmě? Nemluvím, nejsem vegan. A tak žiju a nechávám žít a cizí libosti komentuju nanejvýš v soukromí &#8211; až do konce roku. To se to ve mně rozhiphopuje… Nevím proč, ale asi to může souviset s tím, že se vždycky najde někdo, komu připadá jako dobrý nápad mi něco takového poslat.

Nevadí, že jsou mizerně zveršované a s podivnou interpunkcí, zato jsou hloupé! Jako by kolem Vánoc lidi ztratili soudnost a smysl pro vkus, takže místo “Hodně zdraví, štěstí, lásky, pohody, myslíme na Vás, mějte se dobře, vaše Máňa”, což je sice prosté a nenápadité, zato upřímné, někdo rozesílá prefabrikovanou tupost: “Urazil se na mně kapr,že ho vážně neberem,nejvíce se ho však dotklo,že ho večer sežerem.Tvářil se moc potměšile,když mne viděl s paličkou,ukazoval na mne z vany,sprostá gesta ploutvičkou.Vyhrožoval sebevraždou,prý vypustí si vanu,nechce župan ze strouhanky,nesnese tu hanu.I vyhověli jsme mu přece&#8230;v obýváku bazének,ať si s nami oslavuje,i náš rybí kretének.”

Ponecháno i s originální svéráznou interpunkcí. Odesilatel takové zprávy ukazuje, že mu nestojím ani za to, aby vymyslel cokoli normálního, prostě jen našel někde stránku “vtipných” vánočních SMS, nějakou vybral (jistě se u toho plácal smíchy do kolen) a rozeslal. A já vám nevím, čím to je, že zatímco by mě tohle v půlce srpna nechalo klidným, tak na konci roku sednu a odpovím něco ve smyslu tom, že mě to ani nepobavilo, ani nepotěšilo, že to je hloupé, a pak jsem u dotyčného za morouse, nafrněnce, člověka, co nerozumí legraci, a na svátky (ještě navíc na svátky!) se uráží.

Nojo, no. Snad proto, že na svátky (ještě navíc na svátky!) asi nechci číst nic o “rybím kreténkovi”, o kopání Santy do &#8211; však víte, o Ježíškovi, co “vrtí prdýlkou”, o tom, že se narodil ve chlévě (“tak se vys*r na úklid”), rádobyvtipné politické narážky (“Nekradeš a netuneluješ, tak se to nauč a nespoléhej na mne, podepsán Ježíšek”) a podobné žertíky jak ze suterénu webových diskusí. Ne, nezlobte se, to si o mně myslete co chcete, že jsem třeba nafoukaný namistrovaný nadutec, to je mi jedno, ale vám fakt připadá normální poslat někomu jako přání třeba tohle?

“Krouhnul jsem zatacku, sane se zvrhly, darky jsou na sracku a sobi zdrhli! Darky uz necekej, Jezisek.”

Nebo: “EKOLOGICKÁ VÝZVA!Nekupujte živý vánoční stromek.Sežeňte si policajta.Je zelený,má hvězdičky a visí mu kule.Když seženeš dopraváka, bude ti i svítit!”

Háchácháchá, plácám se do stehen a stříkají mi slzy z očí smíchy, visí mu kule, johohohooo, to je humor! Zasměj se tomu, nebuď takový zapšklý mračoun… Jenže je těžké nebýt, když mi posíláte vtipy, kterým jsem se smál naposled ve třetí třídě.

Vánoce už máte jistě naposílané, ale ještě bude Silvestr. To je taky eldorádo mizerných veršovaných esemesek, které z nějakého důvodu připadají někomu duchaplné, tak je rozesílá: “Na stole se kapr válí, před chvílí ve vaně plaval. Přátelé i staří známí, dělali tu velký kravál. Na silvestra bomby hážou, toto ale utíká. Pytle s tím vším vždycky svážou, policie zabliká.”

Co to? Tohle jako někdo fakt vážně pošle? Ne, já nemám velké nároky a leccos odpustím… Ale neposílejte mi to proto, abyste mi tím jako že popřáli k svátkům, vážně ne. A víte, sice vaše známé neznám, ale myslím, že když letos vynecháte prefabrikované SMS a napíšete prosté obyčejné přání tak nějak ze srdce, že to ocení víc. I když nebude mizerně zveršované. Člověka to víc potěší, než když ví, že je jedním ze čtyřiceti, co od vás dostal identickou SMS.

Všem vám přeju skvělý a ještě lepší nový rok.