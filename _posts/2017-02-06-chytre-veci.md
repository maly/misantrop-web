---
id: 2738
title: Chytré věci
date: 2017-02-06T10:35:03+01:00
author: Martin Malý
layout: post
guid: http://www.misantrop.info/?p=2738
permalink: /chytre-veci/
mashsb_timestamp:
  - "1575830333"
mashsb_twitter_handle:
  - adent
mashsb_shares:
  - "36"
mashsb_jsonshares:
  - '{"total":36,"error":"","twitter":0,"facebook_shares":36}'
image: /wp-content/uploads/2017/02/FirstResponseapp-640x360.jpg
categories:
  - Nezařazené
tags:
  - IHNED.cz
---
_<span style="font-weight: 400;">(Psáno pro IHNED)</span>_

<span style="font-weight: 400;">Mám rád takzvané “chytré věci”. Hlavně proto, že mě vždycky pobaví, co všechno může někdo považovat za chytré. Laťka je nastavena setsakra nízko, to vám povím. Ale co, dnes stačí, když použijete přechodník, a mají vás za vzdělance. Pokud použijete správný, jste za génia. Tak proč by nemohl někdo vytvořit odpadkový koš a nazvat ho “chytrým” jen kvůli tomu, že je připojený k internetu.</span>

<span style="font-weight: 400;">Zcela vážně, to si nevymýšlím. Odpadkový koš má v sobě zabudovanou kameru a snímá to, co do něj vyhodíte. Fotky pošle na Facebook a nechá vaše známé, aby vás zkritizovali za to, když vyhodíte něco recyklovatelného, nebo když ovadlou okurku nezkompostujete. Skvělá věc a zářný příklad takzvaného Internetu věcí, ze kterého vás tak akorát rozbolí hlava.</span>

<span style="font-weight: 400;">Poslední roky se pohybuju právě v oblasti, toho času nazývané Internet věcí (dříve M2M, pak také Connected Things, Smart Things, napřesrok zase asi nějak jinak), a sleduju zblízka orgie kreativity, nad kterými jen kroutím hlavou. Představte si věc, která nějak funguje a dělá zhruba plusmínus to, k čemu byla navržena. Jenže někteří výrobci mají dojem, že vyrábět solidně fungující věci je jaksi demodé a podlehnou vizi, že se stanou lídrem na trhu, že přinesou nějakou inovaci, po které se zákazníci budou moci utlouct, a výsledkem bude profit a spokojenost. Samozřejmě, ono to takhle v mnoha případech fungovalo a něco podobného se i stalo, ale nelze to vždy naplánovat od stolu. Někteří na to zkrátka mají, a když to spojí s usilovnou prací, tak dosáhnou výsledku. Jiní na to moc nemají, a myšlenková impotence se u nich snoubí s tendencí to udělat co nejjednodušeji a nejlevněji. Takže něco jako “uděláme inovaci, aby se vidělo, že se něco dělá”. No a obětí podobného trendu jsou často různé elektronické přístroje, kde je “pokrok” velmi jednoduchý: připojíme to k internetu!</span>

<span style="font-weight: 400;">Žehlička žehlí. To není inovativní. Inovativní je, když ji připojíme k internetu. Stojí to pár dolarů, výrobce ji prodá za dvojnásobnou cenu a čeká, že to lidé koupí, protože na krabici budou nápisy SMART, CONNECTED a WIFI. A když ne žehličku, tak třeba držák na toaletní papír. Nedělám si legraci, opravdu existuje, a když vám dojde toaleťák, napíše o tom zprávu na Twitter.</span>

<span style="font-weight: 400;">Nebo takové Juicero. Je to “výrobník nápojů”, co vám vyrobí pití z připraveného koncentrátu a vody. Normálně takové zařízení stojí třeba tři tisíce. Maximálně. Juicero stojí šestnáct tisíc. Má WiFi. Proč? Těžko říct…</span>

<span style="font-weight: 400;">Před časem jsem na vlastní domácnost testoval robotický vysavač od společnosti iRobot. Jsou to průkopníci v oboru a jejich výrobky patří k tomu lepšímu. Teď podlehli nějaké podobné mánii, a tak do svého nového modelu zabudovali samozřejmě internetové připojení. Díky mobilní aplikaci jsem si mohl vysavač zapnout tak, aby mi vysál v bytě, než přijdu z práce. On to samozřejmě uměl i dřív, stačilo nastavit “vyluxuj v jednu odpoledne”, ale teď to má tu aplikaci. Takže jsem na dálku spustil vysávání, a po příjezdu domů stačilo už jen vyprostit robota z hustého koberce, kam najel a už nesjel. S kobercem s chlupem si neporadí, ale dálkové ovládání to má… Skvělá věc, a když vám navíc prozradím, že tento revoluční model stojí nějakých pětatřicet tisíc, na rozdíl od těch nepřipojených za třetinovou (a nižší) cenu, tak si říkáte, že paní na úklid, co přijde dvakrát měsíčně a necháte jí pokaždé pětistovku, vám za ty peníze bude uklízet tři roky, což je tedy setsakra nepoměr. Sice ji nemůžete ovládat mobilní aplikací, ale většinou stačí zavolat. Navíc ji nějaký koberec nezastaví.</span>

<span style="font-weight: 400;">Nevím, co vedlo výrobce k tomu, aby fungující zařízení proměnil v “připojené zařízení”. Upřímně, i ten efekt, kdy ukazujete kolegům “hele, takhle si na dálku pustím vysavač” (nebo cokoli jiného), se po týdnu ochodí a vás to přestane bavit do tří týdnů.</span>

<span style="font-weight: 400;">Ale ono je to tak lákavé, tak výrobci vyrábějí další a další “připojené věci”. Poslední hit, který jsem zachytil, je těhotenský test, který má v sobě zabudované Bluetooth a můžete si ho spárovat s mobilem. Proč? Taky jsem se po tom pídil, a zjistil jsem, že &#8211; a teď názorně uvidíte ten pokrok &#8211; díky spárování se milé majitelce, je-li těhotná, v mobilní aplikaci ukážou rovnou dobré rady, co má dělat!</span>

<span style="font-weight: 400;">Kdepak, pokrok ani červenou lucernou nezastavíš!</span>