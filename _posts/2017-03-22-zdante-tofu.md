---
id: 2818
title: Zdaňte tofu!
date: 2017-03-22T09:52:43+01:00
author: Martin Malý
layout: post
guid: http://www.misantrop.info/?p=2818
permalink: /zdante-tofu/
mashsb_timestamp:
  - "1569264053"
mashsb_twitter_handle:
  - adent
mashsb_shares:
  - "21"
mashsb_jsonshares:
  - '{"total":21,"error":"","twitter":0,"facebook_shares":21}'
image: /wp-content/uploads/2017/03/vegan-1091086_960_720.png
categories:
  - Nezařazené
tags:
  - IHNED.cz
---
(Psáno pro IHNED)

Politická scéna je tak absurdní, že cokoli, co někdo napíše jako ironii, někdo jiný den předtím zcela vážně navrhnul, řekl, udělal… Sebevětší pitomost, kterou si vymyslíte, někdo realizuje a někdo jiný jí uvěří, rozhořčí se a nasdílí to na Facebook. Od uprchlíků po mimozemšťany. Naštěstí vzniká Ministerská Kancelář Pro Uvádění Lživých Příspěvků Na Pravou Míru, která hodlá bojovat s dezinformacemi tím, že je bude s veškerou vahou státního aparátu popírat. Naštěstí nemíří přímo na mašíbly, na lidi, co věří třeba v to, že nám ilumináti zatajují pravdu o tom, že země je ve skutečnosti placatá, to by bylo marné. Místo toho míří na novináře, kteří mají jedinou metriku, totiž jestli se dost kliká, a hodlá je upozorňovat na to, že ty smyšlené pitomosti, co vydávají, jsou pitomosti. Vsadím pětikorunu na to, že to bude těm vydavatelům srdečně egál, protože mašíblové klikat nepřestanou, a reklamní systém se neptá, kdes kliknutí vzal…

Když jsme u toho &#8211; Česká Spořitelna přestává dávat reklamu na Parlamentní Listy (tedy médium, co nemá nic společného ani s parlamentem, ani s listy), známý polomašíblovský web, který dovedně míchá seriózní zprávy s propagandou a vyloženými nesmysly. Není ani tak překvapivé, že to nebude dělat, spíš je překvapivé, že to dosud dělala.

Beru PListy jako vhodnou sondu do duše lidí, s nimiž se normálně nestýkám. Nejsou v mých sociálních bublinách, jak se dneska populárně říká, a já sám nejsem v těch jejich. Ovšem občas nezaškodí vypravit se mimo bublinu, to se jeden dozví věci… Krom toho, že všechno říděj Židi a ilumináti a Bilderberg, tak třeba taky to, že národ je úplně chudý a ožebračený a půlka republiky nemá co jíst. Já vím, je to laciné, ale &#8211; kdo sakra sedí v těch autech, co se teď skoro každý den šnečím tempem pohybují k parkovištím nákupních center? Hladoví lidé bez peněz, co se jdou podívat na prázdné háky v řeznictví a v samoobsluze nakoupí nakonec jen pikslu zlevněného šumáku? Stokrát můžete říkat, že to není pravda, že se máme velmi dobře, že i ti chudí se mají líp, než se měla třeba střední třída před padesáti lety, ale je to marný, je to marný, je to marný, takže se nakonec rádi vrátíte do své sociální bubliny, kde… moment! Kdo to tam sedí u stolu?

Nevýhoda sociální bubliny je v tom, že když vytlačíte “jedny”, tak se, volky nevolky, ocitnete na jednom místě s “druhými”, kteří jsou definováni pouze společným odporem k “prvním”. A tak najednou zaslechnete mudrování od mladého a dobře zajištěného raw vegan levicového městského filosofa, který předkládá pozoruhodné recepty na to, jak odstranit chudobu. A čím víc mudruje, tím víc pochybujete, že vůbec nějakého chudého reálně viděl. Spíš jako by měl nějakou představu o chudém, co získal z populárně-naučných sociologických studií. A máte sto chutí mu ten jeho svět trochu nabořit, už jen za bohorovnost a povýšenost, s jakou se tváří, že by mohl od zítřka řídit zeměkouli.

Třeba o tom daňovém znevýhodnění. Jako že by bohatí měli platit větší daně, aby chudí nebyli tolik daňově zatížení. To je ideální chvíle položit zákeřnou otázku: kdo v relativních číslech nejvíc kouří a pije? No jasně, velké množství chudých. On je chudý, ona chudá, mají příjem na hranici minima, ale krabičku až dvě denně, a k tomu nějaký ten levný chlast, to je docela běžné, rozhodně častější než na té druhé straně příjmového spektra. A co tvoří největší část ceny tabáku a alkoholu? No jasně, spotřební daň! Takže vlastně chudí tím, že hodně kouří a pijou, platí ještě další daně! Pokud tedy chceš nějaké spravedlivé rozdělení, co takhle, milý zlatý, zbavit alkohol a tabák spotřební daně? Hele, ti lidé, ti chudí, o které se tak dojemně staráš, nekouří proto, že to je levné a dostupné. Když zvedneš cenu cigaret a alkoholu, nepřestanou kouřit a pít a nepůjdou do kaváren. Oni budou dál kouřit a pít, to není jejich volba, to je jejich styl žití. Takže mimochodem tvůj jásot nad plošným zákazem kouření znamená, žes právě vypálil pár facek komu? Bohatým zvrhlíkům s neřestmi? Kdepak… Hlavně těm chudým, kterých máš plná ústa!

Nakonec jsem navrhnul následující řešení: zavedení nulové spotřební daně na alkohol a cigarety. Tím zbyde chudým lidem výrazně víc peněz. A v rámci zdanění bohatších zavést spotřební daň na to, co chudí fakt nekupují. Třeba fair trade kafe, napodobeniny masných výrobků z tofu, zboží na farmářských trzích, vodní dýmky, popřípadě zřídit speciální mýto za cyklostezky.

A pamatujte: Nic není tak velká pitomost, aby to někdo nenavrhl v parlamentu!