---
id: 2902
title: 'Jak nepřispívám komunitě&#8230;'
date: 2018-09-12T12:34:59+01:00
author: Martin Malý
layout: post
guid: https://misantrop.info/?p=2902
permalink: /jak-neprispivam-komunite/
mashsb_timestamp:
  - "1576259245"
mashsb_twitter_handle:
  - adent
mashsb_shares:
  - "80"
mashsb_jsonshares:
  - '{"total":80,"error":"","facebook_shares":80,"twitter":0}'
image: /wp-content/uploads/2013/03/angry-geek.jpg
categories:
  - Nezařazené
tags:
  - BSD
  - GNU
  - GPL
  - licence
  - MIT
  - open source
  - OSS
---
Martin Hassmann vyzval ke vzpomínání na vlastní příspěvek k open source software, tak se přidávám, ale asi trošku jinak, než ostatní.

Nepřispěl jsem. Nikdy. Nikdo nepřispěl mně. A přitom sám open source tvořím a používám.

Důvodů je hned několik.

Především: nepoužívám GPL a podobné licence. Jsou mi z duše protivné, už jsem o tom psal a nechci do toho zabředávat znovu, tak jen stručně: když něco udělám a chci, aby to lidi používali, tak jim nechci říkat, co s tím mají dělat. Dělejte si s tím co chcete. Vezměte si kód, upravte si ho, klidně si ho uzavřete, prodávejte, je mi to jedno. Proto používám licence MIT, CC a podobné. Nechci po nikom, kdo to použije a upraví, aby &#8222;úpravy vrátil komunitě&#8220;. Žádnou komunitu necítím, a pokud někdo nějakou cítí, nechť si z toho službu komunitě udělá sám.

Z toho logicky vyplývá důsledek: kódu pod GPL se při dělání vlastních věcí vyhýbám. Když dělám nějakou svou vlastní věc a hledám pro to knihovnu, hledám primárně ty pod licencemi BSD, MIT apod. Když si vymyslím nějakou funkcionalitu, pro kterou není takto volná knihovna, pouze nějaká GPL, tak si buď napíšu vlastní, nebo funkcionalitu spíš oželím, než bych se někde dohadoval se &#8222;Svědky Stallmanovými&#8220;.

_Připadá vám to příliš silné označení, přehnané atd.? No, vzpomínám si, jak OSS puristi pokřikovali na tvůrce Arduina, že Arduino nemůže být &#8222;open&#8220;, když bylo nakresleno pomocí programu Eagle, který je sice zdarma, ale není open source! Plus mám i několik historek se zastánci OSS, kteří mi vyčítali, že myslím málo na komunitu, nebo že se svým dílem nakládám jinak, než by si oni představovali. Jak se říkalo: Fuj, fuj, nehrám!_

Navíc věci, na kterých dělám, jsou většinou jednoúčelové nástroje, knihovny apod. a nestavím se k nim vnitřně jako k open source software. Nevnímám jejich otevřený kód jako zásadní atribut, kterým by se měly vyznačovat. Vnímám otevřený kód jako nejjednodušší způsob distribuce a jako snížení prahu pro případné uživatele. Ale primární pocit, který z toho mám, je &#8222;udělal jsem to pro sebe a tady je to veřejně, kdyby se to někomu taky hodilo&#8220;. Nepíšu nic, u čeho bych si říkal &#8222;tak, chci, aby z toho všichni měli užitek a aby lidé z celého světa mohli přispět ke společnému dílu&#8230;&#8220;

Tedy nikoli &#8222;open source&#8220;, ale &#8222;source available&#8220;.

Připadalo by mi potom docela divné, kdyby si někdo vzal třeba knihovnu, kterou jsem si napsal pro svoje potřeby, upravil si ji podle svých potřeb a &#8211; tady je ta pointa &#8211; nabídnul mi, ať jeho úpravy zakomponuju. Že se tím připravuju o možné užitečné rozšíření funkcionality, které by ocenili další? Hele, viz výše: _píšu to pro sebe a dávám to k dispozici veřejně, that&#8217;s the point! Nedělám knihovny pro lidi._

Když to shrnu: Párkrát jsem vzal nějakou věc pod BSD či MIT, upravil jsem si ji tak, aby mi vyhovovala, a úpravu jsem opět zveřejnil: kdyby se to někomu hodilo. A totéž se stalo i s několika mými věcmi. Přispěl jsem do OSS? Technicky vzato: ano. Ale do té svobodnější, ideologií nesešněrované části.

Nikomu nezazlívám, že to má jinak, a nikoho nebudu přesvědčovat, že by se svým autorským dílem měl naložit jinak, než jak uzná sám za vhodné. Přeju světu GPL, ať se utěšeně komunitně rozvíjí a buduje, ale já se, s dovolením, nezapojuju. Je mi dobře tam, kde jsem.