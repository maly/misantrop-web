---
id: 2487
title: 'Kurvit děti&#8230;'
date: 2015-09-23T17:30:02+01:00
author: Martin Malý
layout: post
guid: https://misantrop.info/?p=2487
permalink: /kurvit-deti/
mashsb_timestamp:
  - "1575542602"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2015/09/photo-1429277005502-eed8e872fe52.jpg
categories:
  - Nezařazené
tags:
  - Komunisti
  - škola
  - svině
---
Teď jsem si v kuchyni nad stejky vzpomněl na takovou historku z mládí a studií&#8230;

<!--more-->

Na gymplu jsme měli zástupkyni ředitele. Historie mi jistě odpustí, že jsem zapomněl její jméno naprosto dokonale a nevzpomenu si ani zaboha. Měl jsem s ní vlastně jen jeden jediný výstup. Stáli jsme na chodbě o přestávce, bavili jsme se a najednou zazvonilo. U nás se do tříd nijak nepospíchalo, takže jsme se spolužákem M. šli pomalým krokem do učebny, dál jsme diskutovali, a najednou se před náma zjevila tahle paní, která, mimo jiné, jako jediná studentům vykala, a pravila: &#8222;Jděte do třídy! Zvoní!&#8220;

Podíval jsem se na ni, a protože mě dojala zjevnost téhle informace, tak jsem se mile usmál a odpověděl jsem: &#8222;Máte pravdu, zvoní!&#8220;

Její oči se za skly brýlí zablýskly. Vymrštila proti mně svůj ukazováček a velmi důrazně pravila: &#8222;Nedělejte! Ze sebe! Blbečka!!!&#8220;

A protože to byla zástupkyně, kovaná soudružka, jak jinak, tak si, logicky, stěžovala třídní. Ta se mě pak ptala, o co šlo, a já jí vysvětlil, že opravdu zvonilo, že jsem se soudružkou zástupkyní souhlasil, a rozhodně se nedá říct, že bych ze sebe dělal blbečka, protože jsem jen potvrdil její pozorování&#8230; Třídní se po mně divně koukala, bylo jí jasné, o co šlo, ale nějak to vyřešit musela, tak mě téměř mateřsky napomenula, že příště nemám při zvonění kušnit, ale mazat do třídy a rozhodně nezapřádat hovory takového typu se zástupkyní.

Když pak byl rok 1989 a my udělali stávkový výbor, kde jsem nemohl chybět, jak jinak, tak jsme měli nějaké debaty &#8222;studenti vs vedení školy&#8220; v aule. Seděl tam ředitel, který tušil, jak se věci pohnou, ale bylo vidět, že by byl šťastnější na pozici méně exponované. A vedle něj tato paní, která si, a to nekecám, _pilně zapisovala, kdo ze studentů mluvil a co říkal&#8230;_

Nás na nic neměla, ale v sousední třídě učila, jak jinak, ruštinu.

Bylo to nějak v druhém pololetí, když celý gympl šel do kina na švédský pornografický film &#8222;Baba dala vojákovi&#8220;. Jenže školní rozhlas huhlal, takže se ukázalo, že film nebyl švédský, nýbrž sovětský, nebyl pornografický, ale panoramatický, a nejmenoval se Baba dala vojákovi, ale Balada o vojákovi. Teda ve skutečnosti to nebyla Balada o vojákovi, ale něco jako že scifi po jaderné válce, všude byl sníh, zima, hlavní hrdina ve válenkách šlapal na kole a dynamem si svítil na papír, kam psal &#8222;Drahý Voloďo, už zase pracuju,&#8220; nezbedné žactvo se u toho dobře bavilo&#8230;

Druhý den ve vedlejší třídě soudružka zástupkyně při hodině ruštiny rozezleně hovořila o špatném chování žactva, a když byla v nejlepším, tak udělala chybu a položila řečnickou otázku: &#8222;Vy jste se smáli, ale já, já jsem u toho filmu plakala! Víte proč?&#8220;

A než stačila pokračovat, tak se zezadu ozvalo: &#8222;Protože to bylo ruský!&#8220;

Spolužák pak málem nedokončil ročník.

Vůbec si říkám, že by křivárny učitelů na dětech neměly mít promlčecí dobu.

_Update: Jmenovala se Hlaváčková a film &#8222;Dopisy mrtvého&#8220;. Ale taky to mohl být &#8222;Říkají mi Harlekýn&#8220;&#8230; Čímžto děkuju spolužákům za připomenutí._