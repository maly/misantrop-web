---
id: 2762
title: 'Jako malina&#8230;'
date: 2017-02-22T10:10:31+01:00
author: Martin Malý
layout: post
guid: https://misantrop.eu/?p=2762
permalink: /jako-malina/
mashsb_timestamp:
  - "1573937424"
mashsb_twitter_handle:
  - adent
mashsb_shares:
  - "11"
mashsb_jsonshares:
  - '{"total":11,"error":"","twitter":0,"facebook_shares":11}'
image: /wp-content/uploads/2017/02/RaspberryPi.jpg
categories:
  - Nezařazené
tags:
  - IHNED.cz
---
<span style="font-weight: 400;">(Psáno pro IHNED)</span>

<span style="font-weight: 400;">Pojďme si povědět něco o rozvoji vzdělanostní společnosti, ano?</span>

<span style="font-weight: 400;">Na začátku 80. let se počítače velmi rychle dostávaly z klimatizovaných sálů firem, z kanceláří a z garáží nadšenců na stoly v bytech, do obýváků před domácí televize, do dětských pokojů. Značky jako Sinclair, Atari, Commodore, Acorn a spousta dalších, dnes známých většinou jen zasvěceným, byly tehdy na vzestupu a doslova dobývaly trh. </span>

<span style="font-weight: 400;">Z evropských zemí se k této vlně nejvýrazněji postavila Velká Británie. Už na konci 70. let tamní veřejnoprávní médium, známá BBC, připravilo akci, nazvanou Computer Literacy Project, tedy “projekt počítačové gramotnosti”. V rámci tohoto projektu vznikly výukové a osvětové pořady, a aby se nevysílaly jen tak “do zdi”, tak BBC zároveň přišla s myšlenkou vybrat pro celý projekt jeden počítač. Původně mělo jít o britský “NewBrain”, což byla taková britská odpověď na Apple ][, ale nakonec se ukázalo, že NewBrain nebude příliš dobrá volba. Navíc se o výběrovém řízení dozvěděli pánové Sinclair a Curry, poukázali na jeho neprůhlednost, a BBC tedy vypsala novou soutěž.</span>

<span style="font-weight: 400;">Soutěž nakonec vyhrál Curryho Acorn s počítačem, později nazvaným BBC Micro. Jeho největší rival Sinclair se svým ZX Spectrem ale rozhodně nezůstal zkrátka. Zatímco BBC Micro se stal dominantním školním počítačem, Spectrum s nižší cenou obsadilo domácnosti a dostalo se velmi rychle i za hranice.</span>

<span style="font-weight: 400;">Střih. O pětadvacet let později si učitelé IT oborů v Cambridge všimli toho, že studenti, přicházející studovat tyto obory, mají rok od roku míň znalostí. Zatímco v 90. letech měl průměrný uchazeč praktické zkušenosti s programováním (byť i jako hobby), po roce 2000 začali chodit studenti, kteří nanejvýš vytvořili nějaké webové stránky. V životopisech se místo BASICu a assembleru objevoval spíš Word a Excel, místo spartánských osmibitů přišla vybavená PC… </span>

<span style="font-weight: 400;">Příčina se ukázala prostá: v 90. letech nastupovaly na univerzitu ročníky, které vyrůstaly s domácími počítači &#8211; právě s těmi Spectry a BBC a Commodory. Když jste takový počítač zapnuli, objevila se úvodní hláška a vy jste mohli začít programovat, nebo nahrávat hru. A i ti největší hráči čas od času zkusili aspoň nějaké “ahoj, světe” a “výpočet objemu krychle”. Jiní se zase věnovali hardwaru &#8211; připojovali různé tiskárny a světelná pera a další periferie.</span>

<span style="font-weight: 400;">S příchodem PC AT do domácností takovéhle kutilství postupně ustalo. Po zapnutí PC na vás nečíhal programovací jazyk, ale operační systém, v němž jste spouštěli programy; programování jste museli cíleně vyhledávat, abyste se k němu dostali. Z majitelů počítačů se stávali uživatelé, orientovaní na práci s programy.</span>

<span style="font-weight: 400;">Na jednu stranu to pomohlo rozvoji oboru do podoby, jakou má teď. S počítačem pracuje většina populace, ale jen málokdo tuší, co se děje uvnitř a jak se programuje. To je v pořádku. Díky tomu vnímáme počítače jako normální pracovní nástroje a ne jako mystérium. Problém to je ale u mladých uchazečů o studium IT.</span>

<span style="font-weight: 400;">Proto výše zmínění učitelé založili nadaci a oznámili jasný cíl: Vytvořit velmi levný “holý” počítač, který by trošku připomínal onu pionýrskou dobu 80. let, dobu, kdy bylo možné si hrát nejen na počítači, ale i s počítačem. Výsledek jejich snažení už je pár let na světě a jmenuje se Raspberry Pi &#8211; malý počítač, vlastně jen deska se součástkami, kterou připojíte k televizi nebo monitoru, připojíte k ní klávesnici, máte i síťové rozhraní pro internet &#8211; a zbytek je na vás! Raspberry může být cokoli, ale musíte se o to sami přičinit, tedy nejčastěji něco připojit, nastavit, rozchodit nebo naprogramovat.</span>

<span style="font-weight: 400;">Proč tu píšu o Raspberry Pi? Protože jsem v posledních letech slyšel mnoho stesků na to, jak “ti mladí” neumí pracovat s technikou, jak na školy chodí stále horší materiál, studentů z technických oborů ubývá, a za to můžou, jak jinak, počítačové hry a Facebook. Ona je to napůl pravda &#8211; studentů opravdu ubývá a jejich předškolní průprava je stále horší, ale zbytek jsou vzdechy starců, co se v každé generaci opakují už od pradávna. Ale když se potkávám se studenty a ukazuju jim Raspberry nebo Arduino, jsou nadšení, sami vymýšlejí pokusy a zapojení, takže je vidět, že je to baví. Co do zvídavosti rozhodně za předchozími generacemi nezaostávají. Jen mají jiné podněty. Jaké? No, to záleží do jisté míry na nás.</span>

<span style="font-weight: 400;">Jsem dalek toho, abych říkal, že stačí dát žákům do rukou Raspberry a do deseti let máme zemi plnou inženýrů, to rozhodně ne, a ani bych to téhle zemi nepřál. Ale možná by podobný osvícený krok, jako udělala Británie v 80. letech, pomohl i u nás. Není potřeba, aby všichni žáci programovali, ale bylo by fajn, aby si mohli vyzkoušet práci s technikou. Aby se jí přestali bát, aby se ji naučili používat a ovládat. </span>

<span style="font-weight: 400;">Třeba se dočkáme i toho, že populární póza “antitechnického člověka”, co technice nerozumí a rozumět nechce, začne vzbuzovat nikoli obdiv, ale soucit.</span>