---
id: 194
title: Jak se nepíše text. Podívejte se pod ruce copywriterovi
date: 2013-10-13T09:13:42+01:00
author: Martin Malý
layout: post
guid: https://misantrop.eu/?p=194
permalink: /jak-se-nepise-text-podivejte-se-pod-ruce-copywriterovi/
dsq_thread_id:
  - "1851802796"
mashsb_timestamp:
  - "1575750765"
mashsb_shares:
  - "6"
mashsb_jsonshares:
  - '{"total":6,"error":"","twitter":6,"facebook_shares":0}'
image: /wp-content/uploads/2013/02/rukopis.jpg
categories:
  - Nezařazené
tags:
  - Copywriting
---
Narazil jsem na tuhle svou kritiku v archivu rozepsaných článků a rozhodl se, že ji přeci jen zveřejním, i s obrovským časovým odstupem, protože moje připomínky jsou dostatečně obecné&#8230; Článek [Jak se píše headline? Podívejte se pod ruce copywriterovi](https://web.archive.org/web/20120227194416/https://dictum.cz/jak-se-pise-headline-podivejte-se-pod-ruce-copywriterovi/) je názornou ukázkou toho, jak se text psát nemá (a, bohužel, přesto často píše). Vyměnili jsme si s autorem pár mailů a myslím, že nakonec sám naznal, že článek je opravdu špatný, takže ho stáhnul &#8211; proto vede odkaz do archivu. Vůči autorovi osobně nic nemám, to, že uznal chybu, mu slouží ke cti, ale přesto bych jeho text použil jako memento pro další copywritery.

<!--more-->

Článek o tom, _jak psát dobře texty_, by měl sám být _dobře napsaný_. Výše odkázaný blogpost ale není, podle mého, dobře napsaný. Je plný tiků, slohových klišé a stylistických chyb. Svá tvrzení opřu o citace, a vezmu to rovnou od začátku:

> Nadpis. Titulek. Headline. Krátký, úderný, hutný text, několik slov, která prozradí tolik, aby zaujala, ale zase ne tolik, aby odradila od čtení dalšího textu.

Úvod je ostrý, rychlý, vzbuzuje dojem záplavy informací a slovního přetlaku, co musí z mozku ven. _Trošku to připomíná. Reportáže. Které pro TV Nova. Točil. Jantuna!_

> **Podklady, nápad, trpělivost. Tři kroky k dobrému titulku**  
> Prodejní nabídka, blogspot nebo třeba právě recenze. Aby titulek stál za to, je třeba ujít tři kroky. Nejlépe tak, jak jdou za sebou.

Koukám na větu: &#8222;_Prodejní nabídka, blogspot nebo třeba právě recenze_&#8220; a říkám si: _&#8222;Co s nima má být?_&#8220; Použít věty bez přísudku (resp. s nevyjádřeným přísudkem) nebo osamostatnit větné členy je dobrý trik, jak dát textu spád a dynamiku (dobře se tím naznačí například přerývaný monolog nebo myšlenkový trysk), ale nadužíváním se stane z _triku_ brzy protivný slohový _tik_. Zatím ho autor použil třikrát. Pomyslný &#8222;bodycount&#8220; (dobře, tak &#8222;_počítadlo použití bezpřísudkových vět / větných členů v roli samostatné věty_&#8222;) teď ukazuje číslici 3 (pomíjím mezititulek, ale počítám úvodní citaci).

Směju se u &#8222;_(je třeba ujít tři kroky) nejlépe tak, jak jdou za sebou_.&#8220; To by, s prominutím, němej neřek&#8217;&#8230;

> Podklady jsou základem. Dobrý copywriter chce od klienta dobré podklady, ještě lepší copywriter si podklady od klienta umí dát do souvislosti s podklady, které získá sám (&#8230;)

_Podklady jsou základem_ _úkladů__, příklady výkladem, náklady na obklady doložíme doklady rozkladů, a to bez odkladů._ Napsat čtyřikrát _podklady_ a jednou _základy_ hned takhle po sobě je hrubý stylistický kopanec. Porušit pravidlo (zde &#8222;neopakuj stejná slova!&#8220;) si může dovolit dobrý autor, když ví, proč to dělá, a udělá to tak, aby i čtenář chápal, že to bylo schválně.

Nemluvě o tom, že copywriter, který si neumí dát věci do souvislostí, není _dobrý_, ale prachmizerný.

> Podklady načteny, vstřebány. Je čas na další krok. Tím je Nápad s velkým N. A nápad, to už je copywriterská vyšší dívčí.  Nápad je o kreativitě.

Bodycount: 4. Vypouštění slovesa &#8222;být&#8220; přestává být pomalu vtipné. &#8222;_Nápad je o kreativitě_&#8220; je o nedostatečné kreativitě. Možná bych byl ještě tvrdší: je to znak lenosti (či neschopnosti?) pracovat s mateřským jazykem na úrovni. Viz Justův Slovník floskulí (měl by být povinný pro všechny copywritery!)

> Samá teorie, že? Ale byla potřeba. Teď už skutečně výlet do mojí hlavy. Za vznikem titulku (&#8230;)

Bodycount: 7. Má snad autor něco proti slovesům?

> Spasitel je kniha.  Kniha, která vyjde, na kterou se čeká a o které se předpokládá, že bude bestsellerem. Základním materiálem, z něhož lze tedy načerpat podklady, je tedy… kniha.

Spasitel je kniha. Kniha, a kvůli tomu je základním materiálem pro podklady kniha. Tedy tedy. Opakování slov je tu _a) zajímavý výrazový prostředek, který dává textu tempo_, nebo _b) protivné neurotické škobrtání?_

> Jak recenzi na Spasitele pojmout? U recenze je těžké probudit zájem a přitom neprozradit děj. Obzvlášť u detektivky. Nejdůležitější je zajímavý titulek a první odstavec. Kdo se přes tyhle dva body dostane, pravděpodobně dočte až do konce. Kdo ne, toho jsme ztratili. Přemýšlel jsem – jak Spasitele pojmout?

Autor si klade stejnou řečnickou otázku hnedle dvakrát, dokonce v jednom odstavci. Budiž, přemýšlel nad pojímáním opravdu intenzivně, ale v textu to působí neobratně.

> Když Harry potkal Sally je příběh o lásce. Romantika, při které tečou slzy proudem.

Bodycount: 8. Už to nevypadá neotřele, ale jako zlozvyk, u kterého autor ani neví, že ho dělá, protože ho dělá zcela mechanicky. Že by podvědomý rusismus? Это романтика. Nebo to má být snad &#8222;osobitý styl&#8220;?

> _„… Když ale Harry potká Spasitele, je to o něčem docela jiném. O znovu probuzené nenávisti. O naději, že zítra bude líp než dneska a ještě líp než včera. O tom, že za dávné hříchy se musí zaplatit. I když se nechce. I když to setsakra bolí.“_ 

Je to o tom, o tom, o tom&#8230; A je to o tom, že to je o tom. I když se nechce, tak se je o tom!

<a href="https://misantrop.eu/jak-se-nepise-text-podivejte-se-pod-ruce-copywriterovi/attachment/15231998/" rel="attachment wp-att-209"><img class="aligncenter size-full wp-image-209" title="15231998" alt="" src="https://misantrop.eu/wp-content/uploads/2012/02/15231998.jpg" width="400" height="300" srcset="https://misantrop.eu/wp-content/uploads/2012/02/15231998.jpg 400w, https://misantrop.eu/wp-content/uploads/2012/02/15231998-200x150.jpg 200w" sizes="(max-width: 400px) 100vw, 400px" /></a>

> Nápad, který stál za to, aby byl rozvíjen, byl tady. (&#8230;) Když jsem vycítil, že to klaplo, přestal jsem. A jak jsem vycítil, že je to „tak akorát“? No, prostě jsem to vycítil.

Trpný rod je ozdoba každého textu, _vo tym žádná_. I kdyby měl člověku jazyk zlomit. Celý odstavec pak uzavírá _rada za všechny drobný_ (třikrát &#8222;vycítil&#8220; ve třech větách po sobě máte v ceně). Kdyby to bylo v kuchařce, tak tam stojí: &#8222;_Jak poznat, že je maso uvařené? No, to kuchař prostě pozná!_&#8220; Vítejte v dalším díle _Nahlížení Pod Ruce Profesionálů_, nyní i s užitečnými radami, co jsou za korunu drahé!

> _**Závěr na závěr**_  
> Co závěrem? Snad jen to, že psaní recenze se od copywritingu neliší.

Větou &#8222;_Co říci závěrem?_&#8220; autor obvykle naznačuje (většinou nechtěně), že už nemá co říct, ale musí ještě něco dodat, jinak by mu text končil do vytracena. Jako bonus tu máme třikrát &#8222;závěr&#8220; a další bezpřísudkovou větu.

&#8212;

Mimochodem, přečetl jsem si [tu recenzi](https://sourcouf.blogspot.cz/2012/02/kdyz-harry-potkal-spasitele-jo-nesb.html). Zaplakal jsem už u věty &#8222;_Harry Hole, hlavní postava Spasitele a vrchní komisař oslovské policie &#8230;_&#8222;, ale přečetl jsem to (i přes slzy) celé. Dostal jsem se přes &#8222;vrchní komisař oslovské kriminálky&#8220; (znovu!), proklopýtal přes bezpřísudkové věty, vykulil oči na &#8222;_Nesbø se jen těžce odkládá a člověk by někdy raději přejel stanici, kam ho veze jeho vlak&#8230;_&#8220; a dospěl jsem k závěru, že ve výše rozebíraném textu jde spíš o &#8211; detektivkářsky řečeno &#8211; &#8222;oslovský modus operandi&#8220;, než o indispozici&#8230; (Poznámka po roce: Autor už &#8222;oslovské&#8220; opravil na &#8222;osloské&#8220;, čímž to dle mého soudu moc nenarovnal.)

_(Pro jazykově méně důvtipné [ocituju Pravidla](https://prirucka.ujc.cas.cz/?id=380):_ **Zvláštním případem je jméno _Oslo_. Lze je buď skloňovat pravidelně podle vzoru „město“ (2. p. _Osla_, 3., 6. p. _Oslu_, 7. p. _Oslem_), nebo ponechat nesklonné, aby se předešlo případným nežádoucím významovým asociacím.&#8220;** _Ano, &#8222;oslovské&#8220; je právě ta významově nežádoucí asociace, protože toto slovo v češtině označuje věci hloupé, pro hlupáky. Oslovská lavice, oslovská čepice, oslovská léta, &#8230; Pokud vám to pořád není jasné, dosaďte si Píčov (dnes [vesnice Suchý](https://mapy.cz/s/3a3J)) a tamní policii. Opravdu napíšete &#8222;strážmistr píčovské policie&#8220;? Pokud ano, nedělejte copywritera!)_

&#8212;

> Líbil se vám výlet do mojí hlavy? Pokud ano, znáte způsob mé práce. Zopakuji jej – podklady, nápad, trpělivost. Moře trpělivosti.

Práce, o které autor píše, vyžaduje &#8222;moře trpělivosti&#8220;. Je tedy jen logické, že celému článku dal formu nervózní, těkavé a netrpělivé reportáže z místa činu. Sám bych to líp nevyjádřil&#8230;

A protože jsem vycítil, že to je tak akorát, tak na závěr nechám promluvit poezii:__

**Slov mám plný pytel**  
**budu copywlitel!**

PS: **Taky jsem vám poslal postel!**