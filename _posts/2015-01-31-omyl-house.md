---
id: 2210
title: Omyl House
date: 2015-01-31T17:07:33+01:00
author: Martin Malý
layout: post
guid: http://www.misantrop.info/?p=2210
permalink: /omyl-house/
mashsb_timestamp:
  - "1565816082"
mashsb_shares:
  - "0"
mashsb_jsonshares:
  - '{"total":0,"error":"","twitter":0,"facebook_shares":0}'
image: /wp-content/uploads/2015/01/dr-house-mittel_w573_h_m.jpg
categories:
  - Nezařazené
---
Jako ne že někdo opláchnul malou husu, ani tu taneční muziku. Omyl, jako že mýliti se, a House, jako že Doktor&#8230;

<!--more-->

Znáte ho. Doktor House (_synovec profesora Kuřete&#8230; pardon!_) je takový ten děsně jízlivý doktor, co diagnostikuje extrémně obskurní choroby a používá velmi neortodoxní léčebné metody, které mu vycházejí, a přitom je na všechny protivný jak prdel a uráží personál, pacienty i náhodné kolemjdoucí. Ovšem všechno mu to projde, protože je jinak _skvělý doktor, co zachraňuje životy_.

Hm, hm, hm.

Tuhle v jedné diskusi padl příklad ze života o tom, jak byl kdosi poslán za doktorem, který &#8222;je sice hrubec a s ničím se nepáře, pacientky klidně rozbrečí, ale známému mého kolegy diagnostikoval a vyléčil tanec sv. Víta!&#8220; A že má žaludeční neurózu už jen z představy, že za ním jde. A přitom to nebyla situace typu &#8222;je to jediný doktor v zemi, který ti pomůže, protože to už patnáct profesorů předtím zkoušelo a neuspěli&#8220;, kdepak, byla to situace &#8222;nevím co s tím, půjdu za nějakým doktorem, chci dobrého!&#8220;

Pak se rozjela debata jak rozprávka, kde jedni tvrdili, že k doktorovi, co si na pacientech léčí mindrák a je na ně hnusný, prostě nepůjdou, a druzí jim oponovali: &#8222;Takže radši půjdete ke špatnému, ale hlavně, že je milý?&#8220;

V komunikaci se tomu říká &#8222;falešné dilema&#8220;. Vytváří se zdání, že doktor hrubec a kvalitní má jedinou alternativu, a tou je doktor slušný, ale neschopný. Což je velmi hrubé zjednodušení. Z dvojice vlastností &#8222;dobrý-špatný&#8220; a &#8222;hrubý-slušný&#8220; lze seskládat totiž i další kombinace, které budou dokonce i častější než ty první dvě, totiž &#8222;neschopný hulvát&#8220; a &#8222;schopný slušný&#8220;.

&#8222;Omyl House&#8220; spočívá ve víře, že drsná slupka skrývá machra na slovo vzatého. Ve skutečnosti to tak není, skutečnost je taková, že někteří velmi schopní odborníci jaksi dostali větší talent práce ve svém oboru a menší talent jednání s lidmi. Ale neznamená to, že co odborník, to hulvát, a už vůbec ne &#8222;co hulvát, to odborník&#8220;. Statisticky vzato je mezi hulváty mnohem víc packalů než extrémně schopných.

Až se budete tedy rozhodovat, jestli půjdete k hulvátovi, nebo k člověku slušnému, tak nepodlehněte dojmu, že hulvát bude asi kvalitnější, větší odborník a tak dál. Může se to stát, ale s mnohem větší pravděpodobností se vám dostane služby průměrné či podprůměrné, a navíc hulvátského chování.