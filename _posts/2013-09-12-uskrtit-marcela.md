---
id: 1475
title: 'Uškrtit Marcela&#8230;'
date: 2013-09-12T10:44:33+01:00
author: Martin Malý
layout: post
guid: https://misantrop.info/?p=1475
permalink: /uskrtit-marcela/
dsq_thread_id:
  - "1751520981"
mashsb_timestamp:
  - "1575891431"
mashsb_shares:
  - "0"
mashsb_jsonshares:
  - '{"total":0,"error":"","facebook_shares":0,"twitter":0}'
image: /wp-content/uploads/2013/09/ZALMAN-CNPS10X-PERFORMA-SOCKET-775-1156-1366-754-939-940-AM2-AM2-AM3.jpg
categories:
  - Nezařazené
---
Příběh lidského neštěstí s mravním ponaučením&#8230;

<!--more-->

Marcela znáte z [vyprávění o cestě do Anglie](https://misantrop.info/osm-lidi-v-minibusu-o-medvedovi-nemluve/). Ano, to je ten Marcel, co rezervoval trajekt obráceně, tentýž Marcel, který pak francouzskému trajektistovi vysvětloval &#8222;I am idiot&#8220;. Tak tenhle Marcel teď sedí v práci naproti mně. On je jinak velmi šikovný kluk, extrémně schopný vývojář, vtipný člověk, příjemný, všechno, jen má takový kouzelný smysl pro _verbální absurdno_, které bezděčně tvoří. Museli byste ho znát&#8230; To se takhle třeba odpoledne Marcel zvedne od klávesnice, protáhne a řekne: &#8222;Tak, je to hotový!&#8220; &#8211; &#8222;A Marceli, funguje to?&#8220; &#8211; &#8222;Ne.&#8220; Jak říkám, museli byste ho znát.

Tak s tímhle Marcelem jsme se ondyno bavili o mém novém PC a o tom, jak do něj hodlám zabudovat vodní chlazení, protože to jednak topí jak polárník v kamínkách, druhak ten boxovaný větrák řve jako býk a zvukem připomíná startující vrtulové letadlo. Marcel na to opáčil, že vodního chlazení netřeba, že on svůj megastroj chladí normálním chladičem&#8230; tedy ne boxovaným, takovým trošku lepším, ale vzduchovým. A že to rozhodně stačí i na moje šestijádro, navíc je to lacinější, nic ti z toho nešplouchá&#8230; nakonec mě tedy nahlodal. &#8222;Nainstalovaný to máš za chvilku, hele, jen to tam našroubuješ a jedeš si jak pán&#8230;&#8220;

&#8222;Marceli,&#8220; povídám, &#8222;ale tady v tom návodu ukazujou, že musíš něco z druhé strany motherboardu&#8230;&#8220; &#8211; &#8222;Jo, nojo, to je možný, ale to je hned&#8230;&#8220;

Fajn. V zadním plechu mám takové otvory, to bude v pohodě. Takže jsem nakonec včera přinesl velký radiátor od Zalmana, k tomu ještě přídavný Arctic Fan, otevřel jsem pé cé a jal se odmontovat starý chladič. Cvak, cvak, a byl pryč. Nešel by náhodou přišroubovat na stávající konstrukci? Hm, nešel. Tak jo. Sestavil jsem podle toho mrňavého návodu ten zadní kus, otočil jsem PC, sundal druhý plech &#8211; a v tu chvíli jsem si vzpomněl, že otvor pod motherboardem byl **v tom starém case**, v téhle nové bedně není!

Kruci, kruci, kruci, přeci nebudu odmontovávat motherboard! Klel jsem a odmontovával motherboard. _Mizerný Marcel! Uškrtím ho hned ráno&#8230; to bylo furt &#8222;je to jednoduchý&#8220;_

Odmontoval jsem motherboard, nasadil ten zadní kus, přiložil zepředu chladič &#8211; a zjistil jsem, že mám krátké šrouby! _Ne, jebnu s tím do kouta a pojedu ho zaškrtit rovnou!_

Zase jsem chvíli pátral, a pak jsem objevil příčinu neúspěchu: já dal ty nýtky do toho zadního dílu úplně blbě. To je z těch nejednoznačných návodů! Takže jsem to zase odlepil od desky, přeskládal, nasadil správně, znovu přiložil (teď už to, samosebou, nelepilo) a začal šroubovat. Jednou rukou jsem držel motherboard, druhou jsem přidržoval ten zadní nesmysl, třetí jsem šrouboval chladič a čtvrtou jsem fixoval chladič, aby mi nesjel a nezvalchoval okolí procesoru.

Nakonec jsem to celé zašrouboval, přimontoval zpátky do škatule, zapojil, udělal CVAK &#8211; a větrák se ani nehnul! Kletě! Zkusil jsem zapojit ten druhý &#8211; ten fungoval. Jupí, takže jsem přes ten druhý zapojil ten první, jestli mi teda rozumíte, a točily se konečně oba. Zapnul jsem, zatížil, nádhera &#8211; procesor si bublal někde na 42°C, větráky tiše šuměly, po děsivém ryku boxovaného krámu ani památky&#8230;

&#8230; a pak jsem se na počítač podíval zboku a zjistil jsem, že heatpipes (nevíte, co jsou heatpipes? Takové měděné trubky, co vedou teplo a trčí z toho radiátoru) přečuhují asi o půl centimetru ven ze škatule. Takže ji prostě nezavřu. Tralala!

Marcelovi jsem nakonec velkodušně odpustil, už to takhle nechám, ale vyvodil jsem si z toho ponaučení. Samozřejmě &#8211; neposlouchat Marcela, když říká, že &#8222;to je jednoduché a za chvilku hotové, rozhodně žádné montování&#8230;&#8220;

No a zadruhé: I když si to celé změříte, dvakrát, a podle všech informací vám vyjde, že se to tam vejde, tak **s jistotou to můžete říct, až když krabici opravdu zavřete**! To je taková _Schrödingerova kočka naruby_.